<scrape><title>The dinner</title><review_date>Feb 16, 2014</review_date><review_language>it</review_language><review_id>review_856448180</review_id><author>SCARABOOKS</author><rating>it was ok</rating><text>Detesto troppo le storie edificanti e moralisteggianti per non detestare ancor di più una storia come questa, che in apparenza non vorrebbe esserlo (ma al fondo lo é, eccome) e che risulta meno credibile e più pretenziosa.Il fatto è che se vuoi scrivere una favola consolatoria puoi inventarti qualsiasi cosa e, se la sai scrivere, può funzionare.Se invece vuoi rappresentare la realtà, soprattutto quella peggiore, non puoi essere impreciso, banale, un po' reticente, un po' ipocrita, un po' ruffiano. Hai l'obbligo di essere conseguente nello sviluppo della trama, preciso nei dettagli, rigoroso nelle conclusioni. Tanto per fare un esempio, per spiegare il figlio teppista che ammazza la barbona, non puoi inventarti una malattia genetica del padre senza fare nemmeno la fatica di trovargli un nome e dargli un minimo di fondamento. O buttare lì temi bui e profondi come l'aborto terapeutico o la pena di morte come fossero granelli di essenze in un braciere; così, tanto per farti annusare un odore.Se aggiungi alla sciatteria nella sostanza una fastidiosa tendenza alla pedanteria nello stile, ti spieghi perché fai fatica ad arrivare alla fine (che, peraltro, più prevedibile non poteva essere). Non so se più per il senso del ridicolo o per noia. Inizio promettente a parte, il classico romanzaccio da classifica.</text></scrape>