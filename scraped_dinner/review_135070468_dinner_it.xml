<scrape><title>The dinner</title><review_date>Dec 14, 2010</review_date><review_language>it</review_language><review_id>review_135070468</review_id><author>Paola</author><rating>really liked it</rating><text>Libro la di cui lettura avviene in un unico botto. Non ci si può arrestare, poi son rimasta rintronata. Come un pugile che ne ha prese troppe.Finito il libro lo si chiude con un senso di freddo che si insinua sino alle ossa.Folate gelide. Due coppie di genitori, i mariti sono fratelli, i figli rispettivi hanno compiuto un atto di violenza “gratuita”, uccidendo una barbona che dormiva nella cabina del bancomat dove loro volevano prelevare. Sono a cena in un ristorante di lusso. I capitoli del libro sono suddivisi per portate, dall’Aperitivo alla Mancia.Paul l’io narrante ripercorre la vicenda, parla di sé della sua vita, di quella del fratello e delle rispettive mogli. Si ritrovano per decidere il da farsi. E il risultato é quel freddo gelido di cui parlavo all’inizio. Perché la questione non é quello che faranno per risolvere la questione ma quello che NON faranno.Nessuna morale, nessuna etica, nessuna pietas attraversa o sfiora i quattro a cena. Solo un enorme e spaventoso vuoto, un occuparsi solo e strettamente di sé stessi e del mantenimento dello status quo, delle loro ambizioni, della vita “felice” di prima del fatto. Niente deve o può turbarlo. E’ solo un libro. E’ romanzo. E’ finzione. O no?E se provi a rispondere senti il freddo. </text></scrape>