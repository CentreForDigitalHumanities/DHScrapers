<scrape><title>The dinner</title><review_date>Sep 20, 2017</review_date><review_language>it</review_language><review_id>review_2129616949</review_id><author>Tittirossa</author><rating>it was ok</rating><text>Fregatura da 4a di copertina e recensioni varie. Dovrei essere sgamata, ma poi finisce che ci casco ancora. Come idea mi sembrava stimolante: due coppie si trovano a cena in un lussuoso ristorante olandese per discutere come affrontare il futuro dei rispettivi figli, che hanno compiuto il non trascurabile atto di uccidere a calci una barbona solo perché gli impediva l'accesso al bancomat. La 4a strilla "incredibile dilemma morale", lo so che il fatto che due coppie si trovino a cena per discutere di una cosa di questo genere avrebbe dovuto farmi riflettere di più sulla potenziale baggianata, ma ho pensato che fosse una giustificazione letteraria alla struttura del libro (suddiviso in aperitivo, antipasto, primo, etc.). Sgombriamo il campo dal primo equivoco: non c'è alcun dilemma morale, nè da parte dei genitori nè da parte dei figli. Non vi è traccia di alcuna presa di coscienza, niente di niente (non dettaglio oltre, per non rovinare il finale a chi non l'ha letto). Il secondo equivoco: non vi è relazione "letteraria" tra le due coppie. I due mariti sono fratelli, ma qualsiasi interazione finisce qui. Paul, la voce narrante, mal sopporta Serge (il fratello, politico di grido, aspirante al ruolo di primo ministro), adora la propria moglie Claire e prova simpatia per la cognata Babette. Quello che provano, pensano, etc. gli altri non ci è dato saperlo, se non uno scorcio della moglie e del figlio. Terzo equivoco: all'autore del dilemma morale importa men che niente, tutto il libro è costruito per arrivare al "finalone". Un coup de théâtre a dir poco squallido (dal punto di vista letterario, non umano, sia ben chiaro, che umanamente parlando questi personaggi sono al livello dell'atto commesso dei figli) viste le premesse. Due stelle perché è scritto bene, e perché tutta la parte relativa alla cena (intesa come portate) è una satira impietosa della cucina nouvelle-bio-fusion-destrutturata-etc. </text></scrape>