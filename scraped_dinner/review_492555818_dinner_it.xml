<scrape><title>The dinner</title><review_date>Jan 02, 2013</review_date><review_language>it</review_language><review_id>review_492555818</review_id><author>Roberto</author><rating>it was ok</rating><text>La storia raccontata nel romanzo è abbastanza originale. Tutto si svolge una sera quando due fratelli e le rispettive mogli, Serge candidato primo ministro alle prossime elezioni e suo fratello Paul, che è la voce narrante, si ritrovano a cena in un ristorante esclusivo per discutere del futuro dei loro figli sedicenni, che hanno picchiato e ucciso una barbona che dormiva davanti ad un Bancomat. Durante questa cena i quattro devono decidere come comportarsi; l'omicidio è stato ripreso dalle telecamere della banca e i due non sono stati ancora riconosciuti e forse non lo saranno mai.La narrazione è pesante, lenta, lunghissime descrizioni fini a se stesse dei piatti, del maitre, degli ambienti, intervallate però da interessanti flashback in cui gli attori si trasformano, dal punto di vista psicologico, sotto i nostri occhi. Il pensiero dei figli non è noto, perché il cardine del romanzo è l’atteggiamento e il comportamento dei genitori.Il romanzo è certamente provocatorio, forse per spingere alla riflessione; ma il finale è inaccettabile moralmente.Interessante la descrizione di Paul che inizialmente sembra un personaggio positivo e che invece piano piano si trasforma in un individuo con problemi psichiatrici, violento, razzista favorevole alla selezione della specie. Che scopre soddisfatto di avere educato il figlio a sua immagine e somiglianza. La moglie Claire, inizialmente anch’essa personaggio mite e positivo, si scopre essere più feroce del marito e disposta a coprire a tutti i costi l'omicidio del figlio. Babette, la moglie di Serge, che è disposta a fare di tutto pur di mantenere lo status sociale. Serge, inizialmente il personaggio negativo, falso e opportunista, è alla fine il migliore dei quattro, deciso a denunciare il figlio e a rinunciare alla carriera.Forse la riflessione più triste da fare è: siamo certi che, nella stessa situazione, avremmo agito diversamente?Quattro stelle per l’idea originale, due stelle per lo svolgimento troppo lento, una stella per il cinismo e per l’apparente accettazione della violenza e della giustizia fai da te.</text></scrape>