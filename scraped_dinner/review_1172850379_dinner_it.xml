<scrape><title>The dinner</title><review_date>Jan 18, 2015</review_date><review_language>it</review_language><review_id>review_1172850379</review_id><author>Sara Mazzoni</author><rating>liked it</rating><text>In La cena lo scrittore olandese Herman Koch racconta una parabola borghese di ipocrisia e violenza, in cui la famiglia è il nido nel quale si allevano piccoli mostri. Due coppie si confrontano in un ristorante di lusso, nel quale tutto è apparenza mentre la sostanza latita; il protagonista e voce narrante Paul racconta gli avvenimenti della serata, che intervallandosi con numerosi flashback faranno emergere il quadro completo del dramma in corso.DA QUI IN AVANTI SONO PRESENTI SPOILERL’orrore nascosto del romanzo si annida in tutti i personaggi, ma soprattutto nel rapporto tra genitori e figli. La prole è lo specchio che restituisce impietosamente il vero volto, mostruoso, degli adulti. Al centro della vicenda troviamo la violenza ludica dei figli, prima impegnati a girare video dove picchiano barboni, poi anche responsabili di un omicidio, e la violenza rabbiosa e frustrata dei genitori, conniventi più o meno involontari delle piccole iene.Paul svelerà di essere affetto da una malattia mentale, trasmessa in via ereditaria anche al figlio Michel. Ma la malattia non diventa in questo caso giustificazione delle azioni malvagie compiute da entrambi. La voce narrante di Paul descrive così bene un modo di pensare da banalità del male, da nazista, da far diventare irrilevante il dettaglio della patologia. Per Koch la vera malattia è la violenza stessa insita in una mentalità borghese che arriva a giustificare l’omicidio di una clochard per il fetore emanato dalla vittima, ovvero una mentalità deviata ma niente affatto fuori dal comune (se qualcuno ha dei dubbi, si legga i commenti alle notizie pubblicate da qualsiasi quotidiano sui social network). La malattia di padre e figlio è una colpa, è un delitto del quale Claire, moglie, madre (e potenziale generale delle S.S.), si rende non solo complice, ma quasi fautrice. Le due donne del libro, Claire e la cognata Babette, ne escono infatti ancor peggio degli uomini, fredde calcolatrici, pianificatrici di atti criminosi, protettrici e amanti dei violenti – insomma, le Lady Macbeth del caso, in una rappresentazione della donna strega-manipolatrice non proprio esente da sessismo e misoginia.Il romanzo è (s)gradevole, corrisponde in tutto e per tutto alla cifra stilistica di Koch, che sa tenere il lettore inchiodato dalla prima all’ultima pagina secondo le regole del thriller psicologico. Qualche puntata nel banale e soprattutto qualche ingenuità interferiscono con la sospensione dell’incredulità, dando un tono involontariamente grottesco alla faccenda. Un po’ stereotipata ma fino a un certo punto comunque ben riuscita la caratterizzazione dell’orrore contenuto nella testa di questi borghesi come tanti. Lettura consigliabile, anche se forse l’opera ha una tonalità minore e non si concede il respiro ampio che il tema trattato meriterebbe.</text></scrape>