<scrape><title>The dinner</title><review_date>Jan 12, 2020</review_date><review_language>it</review_language><review_id>review_3137454852</review_id><author>Andrea</author><rating>really liked it</rating><text>Un libro di notevole potenza, in cui il tema della violenza viene affrontato in modo profondo e sfaccettato, livido, inquietante. Koch è indubbiamente il maestro dei piccoli inferni domestici. "La cena" viene prima di "Villetta con piscina", e ne anticipa temi e soprattutto meccanismi. L'uso dell'alternanza dei ritmi narrativi in questo autore è così evoluto da diventare a tratti fastidioso. Koch avverte con largo anticipo che c'è qualcosa "di grosso" che deve succedere, poi rallenta il ritmo della narrazione in modo quasi esasperante, fino a quando, con un'accelerata repentina, ti avverte che ci siamo quasi, che la cosa "grossa" sta per succedere. E qui rallenta di nuovo, in modo melodrammatico, quasi congela la narrazione, fino a far esplodere "la cosa grossa". Il meccanismo vale sia a livello macro (la struttura del libro) che micro (i singoli eventi narrati nei capitoli). La Cena comunque si fa apprezzare soprattutto per il gioco sui punti di vista, con il ribaltamento dei valori e dei giudizi del lettore quando i fatti narrati rivelano una realtà oggettiva radicalmente distante da quella costruita dall'io narrante.</text></scrape>