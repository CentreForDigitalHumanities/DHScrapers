<scrape><title>The dinner</title><review_date>Jul 31, 2017</review_date><review_language>it</review_language><review_id>review_2078037814</review_id><author>Amaranta</author><rating>did not like it</rating><text>Io e Koch non ci siamo piaciuti fin dall'inizio, da quando lui cita “ Anna Karenina” volendo “ aggiungere” qualcosa ad uno degli incipit più grandi della letteratura. Ma come fai ad aggiungere a Tolstoj? Continua la parabola discendente sulla frase “ Se si vede una pistola nel primo atto si può star sicuri che nell'ultimo atto verrà usata per sparare”. La frase mi girava in testa e infatti l'illuminazione è arrivata. E' una citazione libera da Cechov che, bontà sua diceva che se in un romanzo compare una pistola bisognerà prima o poi farla sparare. Vuoi farla passare come farina del tuo sacco? Disturbante, molto. La storia di per sé non sarebbe neanche male, ma la supponenza e la saccenza che trasuda dalle righe me la rendono odiosa e insopportabile. Urticante è l'aggettivo che userei. E continua facendo intendere che quasi non esista differenza fra linguine e spaghetti. Prova a dirlo ad una cuoca che deve impiattare un primo allo scoglio, o fare le melanzane ripiene di pasta. Ma che te lo dico a fare Herman? Le famiglie a confronto sono il risultato di quello in cui la nostra società si sta trasformando, in cui l'apparenza conta più dell'essere, la prevaricazione più della giustizia. E' il fallimento del processo educativo per cui un omicidio volontario di una senzatetto viene derubricato nella mente del genitore a semplice incidente. Giusto, no? Perchè è importante evitare uno scandalo piuttosto che ammettere che il proprio figlio è un criminale. Ma prima bisognerebbe capirlo. E mi sa che qui il pensiero non arriva. Grazie Koch, a mai più.</text></scrape>