<scrape><title>The dinner</title><review_date>Mar 03, 2020</review_date><review_language>it</review_language><review_id>review_3215943534</review_id><author>Ilaria</author><rating>liked it</rating><text>Romanzo interessante sotto vari punti di vista. Non quello del linguaggio, che risulta piuttosto piano e spesso banale (ma la colpa potrebbe essere della traduzione tedesca dall’olandese). La storia fatica ad ingranare, e spesso il filo narrativo si perde in digressioni poco cogenti. Anche la scelta di narrare la vicenda in parallelo con le portate di una cena elegante non sembra avere altro senso se non quello di sottolineare la differenza di fortune tra i due fratelli protagonisti del romanzo, uno candidato ministro avvezzo ai ristoranti di lusso, l’altro senza lavoro e frequentatore di trattorie. Il risentimento del secondo verso il primo è sottolineato fino allo sfinimento, e a volte sembra senza reale scopo. La storia però ha il pregio di cambiare in una direzione inaspettata: il vero motivo della cena, non esplicitato fino a metà romanzo, è infatti quello di discutere sui provvedimenti da prendere per i figli delle due coppie, rei di aver dato alle fiamme una clocharde. L’aspetto più interessante riguarda tuttavia la lenta introduzione da parte dell’autore dei diversi personaggi nel contesto della storia, e soprattutto della voce narrante, un vero e proprio narratore inaffidabile, che si rivela sempre più carnefice e sempre meno vittima. Il tema fondamentale sembra essere quello della responsabilità: quanta ne abbiamo nei confronti dei figli? Quanta verso gli altri? E quale ruolo gioca la genetica nella costruzione della personalità? Si è davvero colpevoli se si è malati? Il romanzo tocca tutti questi punti e, secondo la tradizione del thriller psicologico, ci porta nella testa del protagonista e ci svela la realtà dei fatti piano piano, disseminando la storia di indizi. Una maggiore cura nel linguaggio e un ritmo più serrato avrebbero reso quest’opera senz’altro più completa.</text></scrape>