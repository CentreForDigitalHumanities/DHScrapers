<scrape><title>The dinner</title><review_date>Apr 21, 2014</review_date><review_language>it</review_language><review_id>review_916382267</review_id><author>Laura</author><rating>liked it</rating><text>Il romanzo ha un congegno narrativo perfetto e garantisce suspence e colpi di scena, perché è solo a poco a poco che si capisce che qualcosa non va nei percorsi mentali dell'io narrante, solo gradualmente si comprende che la sua prospettiva è alterata e pagina dopo pagina si penetra nell'anima oscura di una famiglia dai terribili segreti. La follia violenta del narratore, la sua non meglio identificata sindrome, potrebbero essere metafora di una malattia della società, dove la famiglia ha perso il ruolo normativo, di guida morale e finisce anzi per produrre nei figli, un prolungamento di violenza ed amoralità ben nascoste da convenzioni e riti sociali, come quello tipicamente borghese della cena in ottimo ristorante. D'altra parte non mi ha convinto proprio il voler ridurre il tutto all'ennesima sindrome neuro-psichiatrica , oltretutto a trasmissione ereditaria. Sarebbe stato così più efficace il romanzo se l'inclinazione alla violenza del protagonista, i suoi deliri sulle vittime delle guerre e di conseguenza l'esempio e il modello da lui fornito al figlio negli anni non avessero avuto alcuna motivazione patologica.</text></scrape>