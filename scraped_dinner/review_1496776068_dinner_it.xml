<scrape><title>The dinner</title><review_date>Jan 05, 2016</review_date><review_language>it</review_language><review_id>review_1496776068</review_id><author>Yumi Apple</author><rating>liked it</rating><text>Parto con il dire che questo è sicuramente un bel libro, da leggere con piacere. Al quale però, riflettendoci su, non riesco a dare più di tre stelle.La trama scorre parallela ad una cena tra i quattro protagonisti (il narratore, il fratello candidato a primo ministro e le rispettive mogli) in un locale elegante, di quelli in cui il piatto è vuoto anche quando pieno. Lo sviluppo è quindi abbastanza semplice: attraverso il pensiero della voce narrante ricreiamo, piatto dopo piatto, interruzione dopo interruzione, la vita delle due famiglie.Apparentemente quelle riunite al tavolo sembrano essere due coppie di genitori i quali figli hanno picchiato, deriso e involontariamente ucciso (che si possa considerare un atto involontario?) una senzatetto, venendo registrati e trasmessi nelle reti televisive -e riconosciuti solo dai familiari-.Inizialmente, letta la trama di base, ovvero ciò che ho sopra descritto, pensavo che 'La cena' fosse un romanzo di stampo quasi psicologico, riguardante la situazione delle famiglie e degli adolescenti d'oggi. Diciamo che la sorpresa di scoprire in tutto ciò, invece, un thriller fatto di inganni, comportamenti fuori dalla normalità e così via, mi ha colto in una doppia reazione: da una parte ho constatato che, come detto in apertura, il libro meritava di essere letto. Il gioco, la narrativa a ricordi e spezzoni di vita con cui si sviluppa non solo la trama, ma anche l'essenza stessa dei personaggi (che si rivelano essere tutt'altro rispetto a ciò che inizialmente i primi capitoli ci dipingono, insomma) mantiene viva l'attenzione nel corso di tutta la storia, e ci porta al finale che sì, sappiamo ormai la realtà dei fatti, ma attendiamo quasi ulteriori nuovi sviluppi.D'altra parte ho trovato alcune delle varie ''spiegazioni'' sulla vita delle famiglie quasi banali e, nella maggior parte dei casi, un po' affrettate. Certo, non sono una scrittrice e mai lo sarò, quindi ammetto che questa scelta potrebbe essere tranquillamente una tecnica narrativa ben studiata, ma resta il fatto che alcune scene, e alcune descrizioni, a mio parere, risultassero quasi 'campate in aria', lasciate a metà oppure non opportunamente introdotte. (spoiler: la spiegazione sull'amniocentesi, per esempio).Concludendo l' ho trovato un buon libro, bello e interessante fino all'ultimo, senza spezzoni noiosi e vuoti e, proprio per questo, avrei desiderato qualcosa in più, maggiore chiarezza e uno sviluppo(soprattutto del finale) meno frettoloso e più argomentato. Da leggere, ma senza troppe pretese.</text></scrape>