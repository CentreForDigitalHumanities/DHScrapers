<scrape><title>The dinner</title><review_date>Dec 13, 2019</review_date><review_language>nl</review_language><review_id>3068636271</review_id><author>Miriam</author><rating>it was ok</rating><text>Ik was verbaasd over hoe erg ik een pesthekel aan Paul kreeg bij het lezen van dit boek. Koch is het gelukt om een weerzinwekkende personage neer te zetten. Het begint allemaal als een verhaal zoals zoveel andere: een familie gaat samen eten. De broers Paul en Serge hebben geen goeie relatie tot elkaar, maar dat is niet bijzonder. Er zijn zoveel families die ingewikkelde relatiepatronen hebben.Al in de eerste paar hoofdstukken begon ik me te ergeren aan Paul. Wat zeurt hij, zeg. Hij is negatief over alles, behalve over zijn vrouw en zoon. Door de ogen van Paul zien we Serge als de slechterik; de ijdele, de egoïstische, de schijnheilige, de politicus. De relatie van Serge en zijn vrouw Babette (mislukt) tegenover de relatie van Paul en de zijne, Claire (nog steeds verliefd). En toch, gaandeweg wordt duidelijk dat de werkelijke slechterik moeilijk te achterhalen is. Want het "incident" (zoals het door Paul en Claire wordt gedefinieerd) dat veroorzaakt wordt door de kinderen van beide broers haalt het slechtste in iedereen naar boven. Koch probeert te onderzoeken wat een moment van uitzichtloosheid en wandaad met mensen doet. De personage die eerst werd geportretteerd als degene die altijd voor zichzelf kiest is de enige die volgens de wet wil handelen, de enige die voor de eerlijke en rechtvaardige weg wil kiezen. Paul en Claire en Babette zijn juist zo onlosmakelijk verbonden met hun kinderen en houden zo ontiegelijk veel van ze dat ze bereid zijn om een verschrikkelijke misdaad over het hoofd te zien. Liefde maakt blind. En toch vind ik juist door deze liefde van Paul voor zijn zoon hem als personage het meest afschuwelijk. Hij wil zich superieur voelen over zijn broer. Hij kiest voor geweld. Niets houdt hem tegen. Hij walgt van pretentie en is juist degene die ervoor kiest om te pretenderen dat zijn familie perfect is, dat alles normaal is.Dit boek is te gewelddadig, te reëel voor mij. Vandaar dat ik het maar twee sterren geef. Het ging te lang door, was te grafisch. Maar ik kan wel zeggen dat Koch heel goed een ingewikkelde familie heeft kunnen neerzetten, dat zijn beschrijvingen zijn personages bijzonder complex maken, zoals de echte mensen ook zijn.</text></scrape>