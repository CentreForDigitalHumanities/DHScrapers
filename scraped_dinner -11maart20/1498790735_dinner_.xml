<scrape><title>The dinner</title><review_date>Jan 06, 2016</review_date><review_language></review_language><review_id>1498790735</review_id><author>Мис Марпъл</author><rating>really liked it</rating><text>Винаги съм си мислела, че изграждането на отрицателни герои, будещи неподправена неприязън, е доста по-трудно, отколкото създаването на положителни, с които всеки втори би могъл (или поне би искал) да се идентифицира. И Херман Кох е наистина добър в това. На първо място, бих искала да подчертая, че бъдещите читатели трябва да бъдат особено търпеливи в началото. Тази книга няма традиционните характеристики на един средностатистически психотрилър - не само защото дълбае в комплексна тематика, но и тъй като не притежава задъханата динамика на жанровата си принадлежност (всъщност, определението "трилър" е крайно условно тук). Натрупването на привидно ненужната детайлна информация и бавната прелюдия към същината на действието не са слабост на произведението, а добре премерено решение с определени функции. От една страна, по този начин постепенно се сгъстява напрежението, което надвисва над уж обичайните дейности, а психопатските нишки малко по малко пропукват прозаичността на обстановката. Същевременно много хора задават въпроса защо срещата на двете семейства се осъществява на публично място, и то - в ресторант, в който всеки би разпознал единия от членовете му (това става ясно още от анотацията, така че нищо не издавам). Не е ли твърде неправдоподобно? Абсурдно? Да, точна така - абсурдно е. И това за мен беше втората функция на този похват. Целенасочено се търси вкарването на абсурден елемент, за да се оформи окончателната форма на повествованието като трагикомична пиеса, която едновременно ще обърка, смути и шокира - ако е постигнато съответното читателско внушение, разбира се. Неслучайно употребих думата "пиеса". Книгата е адаптирана и за постановки -тази информация видях още в началото и тя доби особен смисъл, предвид представянето на вечерята като няколкоактно действие, чията структура недвусмислено е подчертана от обособените части (аперитив-десерт).Един от основните морални въпроси е поставен още в началото. Какво бихте направили за детето си, дори да е в разрез с основни законови и етични норми? И от там се оформя ядрото на една зловеща пиеса, в която като производни на този израстват и други въпроси: Защитата в този случай не е ли и пагубно стимулиране на злото? Не е ли по-важно спасението от душевното дъно, отколкото от физическата несвобода? Възможно ли е родителството да е изначално егоистична потребност, която лесно може да забрави принципността в името на детето?Като обобщение, бих казала следното. Препоръчвам да се прочете по-скоро от хора, които:1. ... биха искали да прочетат качествена книга, която надскача жанровите си характеристики и има по-различно повествование (макар да осъзнавам, че това си е лаическа "оценка").2. ...нямат потребност от идентифициране с никого от персонажите. Е, ако това се осъществи, би било доста притеснително :Д. . Книгата не цели да пробуди съчувствие спрямо героите, а истинска неприязън. 3. ... не предпочитат забързаното действие още от началото и са "толерантни" към бавно развитие, което реално в случая май се разпростира до 1/3 от повествованието, но си има своите смислени основания.4. ... са харесали "Gone girl" на Джилиан Флин. Но подчертавам, че все пак има съществени разлики в стила и динамиката.5. ... са готови... (view spoiler)[ да прекарат часове с няколко психопати и нямат патологична любов към справедливите и позитивни литературни финали.  (hide spoiler)]Цялостната ниска оценка в този сайт за мен въобще не е показател за ниско литературно качество. По-скоро книгата има доста особености, които биха допаднали на по-малък кръг читатели.</text></scrape>