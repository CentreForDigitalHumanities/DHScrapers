<scrape><title>The dinner</title><review_date>Jan 15, 2019</review_date><review_language>nl</review_language><review_id>2674710323</review_id><author>Jannes</author><rating>liked it</rating><text>Eenmaal je begint aan Het diner, wil je het direct uitlezen. De ongewone gedachten van het hoofdpersonage Paul sleuren je mee doorheen deze niet-alledaagse thriller. Voor het schrijven van het boek heeft Herman Koch zich gebaseerd op de moord op Maria del Rosario Endrinal Petit (Barcelona, 2005). Toen hebben drie jongens de dakloze vrouw in brand gestoken. Koch heeft naast schrijven ook in de filmindustrie gewerkt. Hij speelde reeds mee in het tv-programma Jiskefet. Vanaf de eerste twintig paginaâ€™s wakkert Herman Koch je nieuwsgierigheid aan met flashbacks. Als dit nog niet voor genoeg spanning zorgt bij de lezer, zijn er ook nog de vele cliffhangers die onze leeshonger aanwakkeren. Bij iedere flashback kom je beetje bij beetje meer te weten over het volledige verhaal. De manier waarop de schrijver uitweidt over de gedachten en details zorgen voor humor. Zo omschrijft hij bijvoorbeeld nauwkeurig hoe de ober het net geserveerde eten verheerlijkt door een uitgebreide beschrijving van het voedsel. Paul geeft hier dan duidelijk zijn mening over, iets wat niet cruciaal is voor het verloop van het verhaal. Dat de auteur details uitgebreid bespreekt, is iets wat dit boek beter maakt. Bij vele schrijvers zou dit als saai aanzien worden, maar Koch gebruikt de details om de lezer het hoofdpersonage beter te laten begrijpen. Ook de bizarre gedachten die Paul had, dragen bij aan de kwaliteit van dit werk. In het begin krijg je het gevoel dat het een evenwichtig persoon is, die normaal redeneert. Tijdens enkele flashbacks wordt dan duidelijk dat dit niet het geval is. De mentaal gezonde man verandert in een onevenwichtig persoon die uit goede wil voor zijn gezin handelt. Toch blijkt tijdens het lezen dat hij kalm nadenkt over alles. Deze absurditeit zorgt mede voor een cynisch effect. Als ik echt iets negatief moet zeggen over het boek, dan zou het over het einde gaan. Dit is nogal flets en weinig gekruid, in tegenstelling tot de gerechten in het boek. De vraag voor een grote climax van de lezer wordt niet beantwoord. Het lijkt alsof Koch het snel wou afmaken, omdat hij geen zin meer had om te schrijven. Laat het zwakke einde je niet belemmeren en lees dit boek. Ik verzeker je dat je onderweg genoeg voer zal tegenkomen om dit te compenseren!</text></scrape>