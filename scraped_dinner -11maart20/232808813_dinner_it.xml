<scrape><title>The dinner</title><review_date>Nov 08, 2011</review_date><review_language>it</review_language><review_id>232808813</review_id><author>Matteo Baldi</author><rating>liked it</rating><text>Invito a cena con schifezza. Il supplì potrà anche essere delizioso, e all'altezza dei palati raffinati dei commensali, ma certo sotto i tovaglioli - e dentro la loro animaccia più nera di un nero di seppia - mostriciattoli fetenti sono prontissimi a prendere il posto delle convenienze del buon vivere civile. Koch sembra scrivere sempre lo stesso libro, e aver tratto spunto per questa infinita declinazione dell'homo homini lupus da un vecchio film à la Von Trier, una cena Dogma in cui fra l'antipasto e l'ammazzacaffè si riversavano sulla tovaglia in pizzo gli indicibili scheletracci della famiglia borghese. Non è male, intendiamoci, ma la pietanza lascia in bocca un retrogusto un po' troppo strutturato, come di un romanzo a tesi scritto con una penna un po' gessosa.</text></scrape>