<scrape><title>The dinner</title><review_date>Jun 04, 2017</review_date><review_language>nl</review_language><review_id>2019380894</review_id><author>Elke Vangerven</author><rating>it was amazing</rating><text>EEN ONGELUKKIGE SAMENLOOP VAN OMSTANDIGHEDENEen recensie over ‘Het diner’ van Herman Koch“Een ongelukkige samenloop van omstandigheden.” Zo kan het boek ‘Het diner’ van Herman Koch omschreven worden. De Nederlander is een bekende televisie- en radiomaker, acteur en schrijver. Koch heeft zijn internationale doorbraak vooral te danken aan het boek ‘Het diner’. Dat boek werd in 42 landen verkocht en ruim 2,5 miljoen exemplaren vlogen de deur uit. ‘Het diner’ stond op de bestsellerlijst van The New York Times, kreeg een nominatie voor de Nobelprijs van de Literatuur en won de NS Publieksprijs in 2009. Daarnaast werd het boek in 2013 door Menno Meyjes, die onder andere scenario’s schreef voor Steven Spielburg, verfilmd. Koch heeft het verhaal niet verzonnen, maar baseerde zich bij het schrijven van het boek op een waargebeurd verhaal. In Barcelona mishandelden drie jongens een dakloze vrouw en staken haar vervolgens in brand. Dankzij camerabeelden werden de daders opgepakt.Zes gangen menuDoor de link te leggen naar een zes gangen menu, heeft Koch het boek origineel vormgegeven. De opbouw van het verhaal doorloopt dezelfde fases als het menu dat in het restaurant geserveerd wordt. Er zijn zes delen: het aperitief, het voorgerecht, het hoofdgerecht, het nagerecht, het digestief en de fooi. Geen gewoon restaurantbezoekPaul Lohman gaat op uitnodiging van zijn broer Serge Lohman, die op punt staat minister-president van Nederland te worden, met zijn echtgenote Claire en schoonzus Babette dineren in een duur restaurant. Tijdens het diner spreken ze over films, vakantiebestemmingen en het werk. Ondertussen vermijden ze het onderwerp waarvoor ze zijn samengekomen: hun kinderen. Rick en Michel, alle twee vijftien jaar oud, hebben na een berucht schoolfeestje een grote stommiteit begaan. De twee jongens gooiden een bureaulamp, vuilnis en een jerrycan naar een dakloze vrouw. Daarna gooide Michel een aansteker en voor de twee jongens het goed en wel beseften, ontplofte de jerrycan. De dakloze vrouw was op slag dood.Volgens Michel was het een ongeluk. De dakloze vrouw lag in de weg en ze stonk. Bovendien wist hij niet dat de jerrycan zou ontploffen. Hij wou de vrouw hooguit wegjagen, maar vermoorden? Neen! Het was een ongelukkige samenloop van omstandigheden.De beelden van de bewakingscamera werden op de televisie uitgezonden zodat de daders snel geïdentificeerd konden worden. Het waren onduidelijke beelden, maar zowel Paul en Claire als Serge en Babette hadden hun zoon meteen herkend. Het dilemmaWat moet je doen als je kind iets ergs heeft gedaan? Is het beter om openkaart te spelen of bescherm je je kind voor wat hij gedaan heeft? Hoever mogen ouders gaan in de bescherming van hun kinderen, wanneer die een misdaad hebben gepleegd? Het is een dilemma waar een ouder mee te maken kan krijgen. In de roman staat dat dilemma van ouders centraal. Paul en Claire willen het ‘ongeluk’ achter zich laten, maar Serge denkt daar anders over. Hij wil dat de jongens bekennen. Het verhaal wordt verteld door Paul Lohman, die midden in het verhaal zit. Paul is een ex-geschiedenis leraar die in het verleden een aantal keren behoorlijk uit zijn dak is gegaan toen hij woedeaanvallen kreeg. Hij stapte uit het onderwijs omdat hij zijn gevoelens niet altijd onder controle heeft. Zo heeft hij zijn broer eens met een pan macaroni op het hoofd geslagen en heeft Paul de rector van de school van Michel hard in zijn gezicht gestampt. Paul slikte pillen voor zijn driftaanvallen, maar daarmee is hij nu gestopt.Voortdurend komen we zijn gedachtegang te weten. Paul vertelt, behalve over de avond in het restaurant, ook over andere gebeurtenissen die in de loop der jaren zijn gebeurd. Opvallend is dat Paul sommige zaken niet nadrukkelijk benoemt, waardoor het niet altijd duidelijk is wat er precies aan de hand is. De lezer blijft met vragen zitten: welke ziekte had Claire? In welke school gaf hij les? Hoe heeft Claire Serge te pakken genomen en wat is er met Beau, de geadopteerde zoon van Serge en Babette, gebeurd? Uiteindelijk blijkt niemand onschuldig te zijn. Claire houdt dingen voor haar man verborgen en neemt haar schoonbroer te pakken, Paul vecht met de rector, Beau is helemaal niet de lieve zoon waar Babette altijd over spreekt … Vier sterrenHet boek zet de lezer aan om na te denken, te fanstaseren en te zoeken naar antwoorden. Koch schreef prachtige fragmenten over geluk. Paul denkt er voortdurend over na en dat maakt hem zelfs een beetje bang. Het spoort de lezer aan om zelf over het geluk na te denken. Door de onvolledige gebeurtenissen en het open einde slaat de lezer met veel vragen de laatste bladzijde om. Hij/zij moet zelf naar antwoorden gissen en dat maakt het boek zo leuk. Ik vond het boeiend om de meningen van Paul te lezen. Hij geeft zijn eigen interpretatie aan alles wat er gebeurt. Voordat ik het wist, had ik zomaar tweeënnegentig pagina's gelezen. Koch heeft bewezen dat lezen niet alleen een vervelende bezigheid hoeft te zijn. Het is ontzettend knap dat Koch 300 pagina’s kan schrijven over één avond die zich afspeelt in een restaurant zonder de lezer te irriteren. Dat verdient vast en zeker vier sterren! Boek van het jaarHet diner is niet voor niets in de prijzen gevallen. Van begin tot het einde overlaadt Koch de lezer met nieuwe, spannende gebeurtenissen en gedachtes. De spanning wordt opgebouwd doorheen het verhaal waardoor je geen moment afgeleid bent. Koch houdt de lezer in zijn greep. Bij het aperitief weet je nog relatief weinig, maar bij het hoofdgerecht begin je op je nagels te bijten. Doordat je in eerste instantie niet weet wat er met de kinderen is gebeurd, ben je de hele tijd benieuwd naar het moment waarop het wordt uitgelegd. Ook nadat er dingen onthuld worden, dringen er genoeg nieuwe vragen op om de lezer nieuwsgierig te houden. Spannend! Het diner leest vlot en gemakkelijk omdat Koch het boek in spreek- en jongerentaal heeft geschreven. Hier en daar zijn er enkele tangconstructies die een zin, bewust of onbewust, niet gemakkelijk leesbaar maken. Een voorbeeld: “Wanneer Serge zou besluiten om uit te halen en de baard vol op zijn laffe, door de even weerzinwekkende als lachwekkende kabouterbeharing aan het zicht onttrokken smoel te timmeren, had hij voor de volle honderd procent op mijn steun kunnen rekenen.” (p. 103-104). Nadat ik het boek had uitgelezen, kon ik over het verhaal nadenken, over de opbouw en over hoe subtiel alles aan mij voorbij is gegaan. Prachtig! Daarna komt het besef hoe alles in elkaar zit. Er valt niet te voorspellen hoe het boek zal gaan. Elke keer komt er een plotwending of een totaal onverwachte zet. Hierdoor blijft het boek de hele tijd fascinerend.De prijs voor het ‘beste boek dat ik dit jaar heb gelezen’ gaat naar ‘Het diner’ van Herman Koch. </text></scrape>