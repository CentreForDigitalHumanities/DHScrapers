<scrape><title>The dinner</title><review_date>Dec 30, 2012</review_date><review_language>nl</review_language><review_id>489558889</review_id><author>Kim</author><rating>it was amazing</rating><text>Meestal gaan boeken hypes altijd een beetje aan mij voorbij. Zo ook 'Het Diner' van Herman Koch. Een boek dat lange tijd niet weg te slaan was in de boeken top 10. En een boek wat ook al een keer de NS-publieksprijs heeft gewonnen. Inmiddels wordt het boek ook uitgebracht in het buitenland en is er een film van in de maak. Het verhaal wordt verteld vanuit de ik-persoon Paul. Zijn broer Serge is een bekende politicus, die aan de vooravond staat voor zijn verkiezing tot minister-president. Paul heeft altijd een beetje in de schaduw gestaan van Serge. Serge weet ook overal binnen te komen, omdat hij nu eenmaal bekend is. Op een avond besluiten ze in een chic restaurant te gaan dineren met hun beide vrouwen. Tijdens het diner gaat het al snel over van alles en nog wat. Vooral de onderlinge relatie tussen Serge en Paul staat centraal. Ze proberen het over zoveel mogelijk onderwerpen te hebben, om het eigenlijke onderwerp waarover ze moeten praten zo lang mogelijk uitgesteld wordt. Dat onderwerp ligt nogal gevoelig heeft betrekking op de kinderen van de twee stellen. Zij hebben iets gedaan wat alles kan veranderen.De opbouw van het verhaal is ingedeeld aan de hand van de gangen van een diner. Je begint met het voorgerecht en eindigt met het nagerecht. Bij het voorgerecht wordt er een achtergrond gegeven van de twee gezinnen. Naarmate het verhaal vordert en het hoofdgerecht begint, dan wordt langzaamaan duidelijk hoe de vork in de steel zit. Bij de nagerecht worden alle puzzelstukjes netjes op zijn plek gelegd. Deze opbouw houdt de spanning erin, waardoor je door wil blijven lezen. Het boek is ook heel makkelijk te lezen. Ik was er vrij snel doorheen. Ik vind het een van de beste boeken die ik ooit gelezen heb. Mocht dit boek op de een of andere leeslijst staan voor school, dan zou ik dit zeker gaan lezen.</text></scrape>