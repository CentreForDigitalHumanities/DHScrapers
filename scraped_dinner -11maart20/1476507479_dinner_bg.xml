<scrape><title>The dinner</title><review_date>Dec 22, 2015</review_date><review_language>bg</review_language><review_id>1476507479</review_id><author>Nickolette</author><rating>unknown</rating><text>Георги Ангелов ми каза да прочета тази книга. Мисля, че използва думата „великолепна“. Той редовно препоръчва книги, но човек не може да прочете всичко. (Освен ако не е Георги Ангелов.) „Вечерята“ ме привлече заради сетинга – две двойки вечерят в скъп ресторант и разговарят. Цялото действие се развива в рамките на тази една вечер. Минава се през аперитив, предястие, основно, десерт, диджестив и бакшиш, както са озаглавени и главите в романа. „Това е добра форма за автора да дискутира изкуство, обществени порядки, интимни отношения, политика“, помислих си. „Да си прокара вижданията за това-онова. Просто и идейно е. Сигурно ще има цели пасажи с прозрения, които човек си струва да подчертае за бъдеща референция, като да кажем някаква нова перспектива на банални неща.“И книгата започна горе-долу в този дух. Разказвачът говори за холандците във Франция както ние говорим за Българите в Англия или Америка. Знаем се. Критикува разни порядки като например как само в Холандия я има практиката да ти доливат виното, как "във всеки свестен европейски ресторант - като изключим холандските - сервитьорите и управителите не навлизат в дискусии". Все едно чувам българското „Ето сега ако бяхме една нормална държава...“, еди-какво си щеше да стане. Единственото, което ме подразни е мистерията около това, което синовете на двете двойки са извършили. „Евтин трик“, викам си, „който да поддържа интереса ако другото се провали и да те кара да обръщаш страниците“. Иначе добре се идентифицирах с разказвача и обикновената му мизантропия. Дори презрението към някой, който познавам добре не ми е чуждо. Та така ме увъртя автора с хубаво писане и „евтини трикове“, че три дни само това ядох. И то аз хубаво се идентифицирах, но историята ставаше все по-мрачна и по-зловеща, докато моят човек не се дискредитира тотално. S P O I L E R A L E A R T Книгата е представяна като изследване на отношенията между родители и деца и по-точно докъде биха стигнали родителите, за да защитят децата си. Според мен това въобще не е темата. Според мен всичко, което разказвачът изговаря през първите 2/3 от романа цели само да се доближи до нас психологически и докато гледаме през неговите очи, откритието, че това всъщност не е обикновен човек, не е един от нас, а е болен човек, да ни влезе по-шокиращо. Подла работа. Освен това Паул и Клер не правят каквото правят, за да предпазят сина си. Правят го защото са семейство психопати. Щастливо семейство психопати. Въпреки, че не можах да я оставя тая книга, се чувствам прецакана. Пробутаха ми трилър! Аз мразя трилъри. Заглавието на романа и главите, сетинга, дизайна на корицата и Георги Ангелов са в заговор и ме въведоха в заблуждение. Не си искам трите дни обратно, защото действително е много добре написана, но и ако знаех за жанра, никога нямаше да я подхвана. </text></scrape>