<scrape><title>The dinner</title><review_date>Nov 04, 2018</review_date><review_language>pl</review_language><review_id>2538955547</review_id><author>Beata Dąbrowska</author><rating>really liked it</rating><text>Miłośnikom wartkiej akcji i fabuły radzę się dobrze zastanowić, zanim po nią sięgną. Bo tu nudą wieje, że ojeju.Spotkały się dwa małżeństwa na kolacji, żeby omówić zachowanie swoich nastoletnich synów. A że jeden z małżonków jest politykiem, aspirującym na wysokie stanowisko, to i restauracja ekskluzywna, co by do wizerunku pasowała. Z każdym kolejnym daniem znikają grube pliki banknotów, a autor odkrywa kolejne karty przed oczyma zdumionego czytelnika. Kolejne karty i przy okazji własny kunszt pisarski, bo nieczęsto tak mocną książkę czyta się tak lekko. A moc jej zawiera się w zależnościach między bohaterami, tkwi w ich głowach, postawach i motywacjach. Czytelnik stopniowo zaczyna dowiadywać się rzeczy przedziwnych. Targany emocjami odkrywa, że nic tu nie jest takie, jak się z początku wydawało.W stopniowanie grozy i emocji Koch umie świetnie, bo w stosunkowo niewielkiej książce zawarł ich cały wachlarz. Umie też – i to całkiem nieźle – w konstruowanie postaci. Zaiste, wybrać ulubionego bohatera tej książki jest równie trudno, jak napisać o niej opinię bez spojlerowania. Jedyny zarzut, jaki mogłabym tu postawić, to trochę za bardzo spłycone sylwetki owych nastolatków, wokół których rzecz cała się kręci. Ale z drugiej strony, rzecz kręci się wokół tego, jak na postawy swych synów reagują rodzice. A reagują różnie.Weryfikacja stosunku czytelnika do postaw poszczególnych bohaterów następuje jak w ponurym kalejdoskopie, w miarę jak odsłaniają oni przed nim kolejne warstwy układanki. I kiedy myślisz, że już wszystko wiesz, znów okazuje się, że o nie, nic z tego. Tym, którzy lubią mieć postać do kibicowania, może być tu trudno. Może właśnie z tej przyczyny w pewnym momencie doznałam skojarzenia z „Tarantulą”, choć podobieństwa są nieoczywiste i nieuchwytne. Zaznaczają się w dusznym nastroju, grozie i utrzymywaniu przykrych emocji. I jeszcze w tym nieprzyjemnym uczuciu, kiedy czytelnik chciałby zobaczyć światełko w tunelu, a coraz bardziej dociera do niego, że to niemożliwe.Plus, i to ogromny, przyznaję za zakończenie napisane w taki sposób, że potrzebowałam przeczytać je kilka razy żeby upewnić się, że potoczyło się dokładnie w tę stronę, którą nieco wcześniej w perfidii swojej wymyśliłam. I takie było. Nie lubię, kiedy mało logiczne, zbyt cukierkowe lub niepasujące do poprzedniej treści zakończenie psuje niezłą całość, ale tu na szczęście nic takiego nie wystąpiło, a moja czytelnicza dusza doznała ukojenia. Oto ktoś, kto wie, jak pisać!Kolejny Koch, „Dom letni z basenem”, czeka już w kolejce. Przynajmniej teraz jestem mniej więcej przygotowana na to, co mogę tam zastać. A i tak liczę na zaskoczenie.</text></scrape>