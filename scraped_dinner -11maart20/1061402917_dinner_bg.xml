<scrape><title>The dinner</title><review_date>Dec 02, 2017</review_date><review_language>bg</review_language><review_id>1061402917</review_id><author>Деница Райкова</author><rating>unknown</rating><text>Херман Кох - "Вечерята"изд. "Колибри", 2014 г., прев. Мария ЕнчеваПредстава си нямам какво да напиша за тази книга.Тя чакаше реда си в продължение на години. Причините да отлагам четенето й бяха различни, повечето от тях - банални. Основната може би беше, че от прочетеното за нея се бях подготвила за драматична, мрачна и тежка история. понеже подозирах, че ще е доста по-реалистична от повечето такива истории, все я отлагах.И най-после дойде моментът да стигна и до нея.Тя едновременно оправда и не оправда очакванията ми. Книгата действително е мрачна - не само заради разглежданите в нея теми - обръщат ли родителите ли достатъчно внимание на децата си, познават ли ги достатъчно, на какво са готови, за да ги защитят и да им спестят страдание - а и навярно заради националността /холандска/ на автора. Нямам кой знае колко богат читателски опит с автори от Скандинавия и изобщо от северните европейски страни, но в почти всяка "книга за възрастни" от такива автори, която съм чела, ми прави впечатление една мрачност, тягостна донякъде атмосфера, едно усещане за студ. Навярно е от климата, навярно има "нещо във въздуха", което оставя отпечатък върху атмосферата в книгите на тези автори. Такава е и "Вечерята" на Кох.Още в началото на книгата започва наслагване на напрежение, и то се сгъстява постепенно, усилвайки предчувствието за предстояща драма. Цялата основна история се развива в рамките само на една вечер, а напрежението се трупа постепенно, на повърхността бавно изплуват тайни, спомени, събития от миналото, премълчани неща, които изясняват повода за вечерята и разкриват повече от това, което читателят си е представял.Казах в началото, че очаквах драма.Очаквах обаче - или може би по-скоро се надявах - че тя ще е по-скоро драма от типа "криза на средната възраст", "грапавини" в семейните отношения или просто обичайни проблеми с децата. Получих много повече от това. И ако в началото изпитвах просто любопитство какво толкова може да се случи по време на една ресторантска вечеря, постепенно историята започна да ми се струва стряскаща, абсурдна, брутална, в един момент дори леко зловеща. И към последните 50 страници вече не исках нищо друго, освен да свърши. Ясно ми беше, че краят няма как да е добър, просто исках този край да дойде по-скоро.Херман Кох не разказва увлекателно. "Вечерята" започва по-скоро банално и първите страници се "точат" бавно, сякаш за да ни подготвят за чакането, което предстои на Клер и Паул. Но и не смятам, че целта му е била да "звучи" увлекателно. Романът цели по-скоро психологическо въздействие, и едва ли е замислен като книга, чието четене да носи удоволствие."Вечерята" засяга "болни" теми и вероятно затова звучи сурово, грубо, на моменти натуралистично. Не липсват и абсурдни моменти - за мен такова беше всичко, свързано с ресторанта, както и фактът, че двете семейства се събират да обсъждат такива сериозни проблеми на такова място. Хареса ми самата структура на книгата - как отделните глави са назовани с отделните етапи от вечерята - от аперитива до дижестива.Казах, че не очаквах щастлив край. И не го получих разбира се - беше невъзможно. Но не съм сигурна, че очаквах постъпката на Клер - дойде ми в повече. И ми остави горчив вкус.А самият край, самите последни изречения приемам като прошката, взаимната прошка, която идва независимо от всичко.Прошката в края на вечерята.</text></scrape>