<scrape><title>The dinner</title><review_date>Jun 04, 2017</review_date><review_language>nl</review_language><review_id>1808373528</review_id><author>Melanie Posito</author><rating>really liked it</rating><text>“We gingen eten in het restaurant.”Een recensie over “Het Diner” van Herman Koch. Een simpele zin waarmee het boek begint, maar waar de lezer nog met een groot vraagteken blijft zitten. Op restaurant gaan is toch leuk zou men denken, maar dit verhaal gaat een hele andere kant op. “Ik ga niet zeggen welk restaurant, want dan zit het er de volgende keer waarschijnlijk vol met mensen die komen kijken of wij er ook weer zitten.” P.9Als lezer ben je meteen nieuwsgierig naar die ‘wij’. Koch heeft ervoor gezorgd dat de eerste zinnen de aandacht meteen trekken en spanning opwekken, dat is zeer aantrekkelijk en op die manier kan het boek moeilijk losgelaten worden.Dineren in hoogspanning Paul Lohman en zijn vrouw Claire dineren samen met de gekende politicus Serge Lohman en zijn vrouw Babette in een smaakvol restaurant. Ze moeten namelijk iets belangrijks bespreken, hun zonen Michel en Rick zijn onvermoed ondeugend geweest. Het verhaal is opgebouwd uit een aperitief, voorgerecht, hoofdgerecht, nagerecht, digestief en fooi. Hieruit kan je opmaken dat de schrijver kiest voor een eenheid van plaats, tijd en handeling. Met andere woorden een goedgevulde avond boordevol discussies en gespannenheid. Op een avond komen de twee neven bijeen om wat geld af te halen. Voor de pinautomaat ligt een slapende zwerfster. Ze beginnen de onschuldige vrouw te plagen maar al snel loopt dit uit de hand. Op een bepaald moment gooit één van de jongens een benzineblik naar de vrouw, deze ontploft. Door het hele land gaan beelden die door de beveiligingscamera’s zijn vastgelegd, in ‘Opsporing Verzocht’ speelt een wazige film van enkele seconden zich af. Maar voor Paul zijn deze beelden duidelijk genoeg, hij herkent zijn zoon onmiddellijk, een instinct dat ouders nu eenmaal hebben. Serge Lohman is volop in gang om de volgende minister-president te worden, maar zal dit zijn carrière naar de vaantjes helpen? Is naar de politie gaan een optie? Hoewel hun identiteit niet is vastgelegd kan dit wel op elk moment gebeuren. Hoe ver ouders kunnen gaan voor hun eigen kinderen blijft een dilemma. Slagen de twee gezinnen er in dit geheim te bewaren? Gaan dineren is hierop het antwoord. Verwachtingen“Het diner” toont om te beginnen aan dat rijkeluiskinderen ook het verkeerde pad kunnen opgaan. De adoptiezoon van Serge en Babette komt uit Burkina Faso en blijkt eveneens geen engeltje te zijn. Niemand is nog trouwhartig in de roman van Koch. Hiermee wil hij duidelijk maken dat de typische “Het is weer een zwarte die het doet.” gedachten van de lezer onjuist zijn en hij bewijst het tegendeel. Daarnaast denkt Paul voortdurend na over het geluk van zijn gezin. Het verontrust hem dat het geluk misschien voorgoed zou kunnen verdwijnen en hun leven compleet zal veranderen. Volgens hem krijgt iedereen namelijk een portie geluk, maar wie meer wil dan voor hem of haar bestemd is vraagt om moeilijkheden. Dit zet de lezer aan tot denken. “Alle gelukkige gezinnen lijken op elkaar, elk ongelukkig gezin is ongelukkig op zijn eigen wijze.” P.11 De lezer krijgt doorheen het verhaal regelmatig te maken met grof taalgebruik en onverwachte acties van het hoofdpersonage. Paul heeft vooral afkeer voor het gezelschap. Hij is totaal geen fan van het trendy restaurant en de prijzen vindt hij ronduit belachelijk. Sommige situaties waarin Paul terecht komt, zijn zeker en vast herkenbaar voor de lezer. De onnodige uitleg die hij krijgt bij elk gerecht dat hij zelf besteld heeft is kortom te veel van het goede. Zijn ongenoegen deelt hij in dit fragment met veel plezier mee.“ ‘Dit is warme geitenkaas met pijnboompitten en walnootsnippers.’ De hand met de pink bevond zich boven mijn bord. Ik onderdrukte de aanvechting om ‘Dat weet ik want dat is precies wat ik heb besteld.’ te zeggen, en concentreerde me op de pink.” P.49De woordkeuzes die Paul maakt benadrukt zijn walging tegenover de andere karakters nog een tikkeltje meer. Hij heeft altijd wel een afkeurende bijnaam voor de andere personages zoals “lul”. Ook noemt hij een man die graag een foto wil met zijn broer Serge ronduit “de baard” en “leuterprogramma” wordt al snel een synoniem voor televisieprogramma. Daarbovenop noemt hij een kamergenote van zijn vrouw een “rommelende scheten latend en stinkend wijf”. Je moet als lezer dus wel degelijk kunnen tegen een portie ‘boers’.Eindoordeel“Het diner” is zeker een aanrader, ondanks het feit dat de actie in het boek pas later in gang schiet. Het thema is zeer actueel en apart. Een ruimte of persoon wordt tot in het detail beschreven waardoor het lijkt alsof je zelf in het verhaal zit. Daarnaast roepen de situaties de ene vraag na de andere op, wat het onmogelijk maakt om het werk van Koch aan de kant te schuiven. De schrijver maakte gebruik van makkelijke omgangstaal waardoor het boek zeer vlot leest, ook de humoristische ondertoon valt niet weg te denken in dit verhaal. Kortom, complimenten aan de chef! Of in dit geval de auteur. De man achter het verhaalHerman Koch is een Nederlandse televisiemaker, schrijver en acteur. Hij won in 2009 de NS-publieksprijs voor “Het Diner”, door deze roman gingen nieuwe deuren voor hem open. Zo stond hij wekenlang op de bestsellerlijst van The New York Times. Er werden mondiaal meer dan 2,5 miljoen boeken verkocht. Begin 2017 zal de Amerikaanse verfilming van dit boek (The Dinner) te zien zijn in de bioscopen. Richard Gere zal de protagonist spelen in deze nieuwe bioscoopfilm. Er is inmiddels ook al een Italiaanse versie verschenen. Hard werken wordt dus wel degelijk beloond. </text></scrape>