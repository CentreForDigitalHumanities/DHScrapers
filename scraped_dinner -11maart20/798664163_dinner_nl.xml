<scrape><title>The dinner</title><review_date>Dec 24, 2013</review_date><review_language>nl</review_language><review_id>798664163</review_id><author>Puck</author><rating>it was ok</rating><text>Vanwege de lovende krantenrecensies en de vele aandacht die dit boek kreeg, had ik hoge verwachtingen van 'Herman Kochs beste roman', maar  Het Diner  is mij sterk tegengevallen. De roman was goed geschreven. Het plot was een spannende kwestie, en de spanning was op sommige momenten goed voelbaar. Ook het commentaar van Paul op het restaurant en op de omgeving houdt het verhaal luchtig, en laat het geen moeilijke sfeer hebben door het deftige restaurant en de status van Serge. Paul beschrijft met goede ironie de gebeurtenissen, en dit is leuk om te lezen. Ook als duidelijk wordt wat de misdaad is, zwakt het verhaal niet af. Het wordt zelfs sterker. Want, wat moet er nu gebeuren met Rick en Michiel? Vanwege de verschillende ideeën van de families, is het tot het einde toe spannend wat er gaat gebeuren en hoe dit voor Serge afloopt. Behalve Paul zijn de andere personages ook goed beschreven. Dit wordt voornamelijk door Paul gedaan, en ook al zijn zijn visies natuurlijk beïnvloed, toch krijg je wel een algemeen beeld van ze. Je snapt wel waarom ze zeggen wat ze zeggen en denken zoals ze dat in het verhaal doen.Het verhaal daarentegen gaat veel te traag. Als er in het begin op blz. 20 over iets gesproken wordt wat niet gelijk wordt uitgelegd, wekt dat spanning. Je wilt weten wat het is. Verder in het verhaal wordt er een beetje terloops over verteld, maar er wordt geen extra informatie erover gegeven. Het enige wat je weet is wat er in het begin over het onderwerp wordt verteld, en dat is niet veel. Dan gaat het verhaal verder, en verder en verder, en uiteindelijk pas op blz. 126 wordt eindelijk het onderwerp uitgelegd. En dan gelijk alles ervan. Je ziet in het begin een glimp van iets, verderop in het verhaal worden er wat toespelingen over gemaakt, maar nog steeds wordt er niks aan het ‘iets’ toegevoegd, en dan op een bepaald moment, gaan alle remmen los en wordt je gelijk overdonderd met alle informatie over het ‘iets’ wat je moet weten, zodat je spanning als een baksteen naar beneden valt. Ik snap dat het punt van spanning opbouwen is: kleine vage stukjes informatie geven over het onderwerp, en dan het langzaam maar zeker uitleggen. Maar de manier waarop er in dit verhaal met spanning wordt omgegaan is gewoon verkeerd. Door de lange pauzes tussen een mysterie en de uitleg ervan was ik vaak ondertussen het mysterie alweer bijna vergeten. Dat is niet hoe er met spanning moet worden opgegaan in een verhaal.Het Diner is een goed bedacht boek, over een kwestie die op verschillende boeiende en interessante manieren beschreven kan worden. Ook de personages in het verhaal hebben allemaal hun trekjes die je op een of andere manier aanspreken en die je kunnen laten meevoelen met de ouders van de kinderen en hoe ze nou met de misdaad om moeten gaan. Alleen gaat het verhaal veel te traag. Dit verhaal hoefde echt niet per se een vijfgangen diner te worden, plus fooi. Nee, als sommige dingen wat eerder waren uitgelegd en over sommige dingen wat minder groots was verteld, dan was alles een stuk korter en hoefde het diner misschien maar driegangen te hebben. Jammer genoeg is het toch uitgebreid geworden en eindigde ik met een te volle, zware maag.</text></scrape>