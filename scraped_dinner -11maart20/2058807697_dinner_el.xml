<scrape><title>The dinner</title><review_date>Jul 15, 2017</review_date><review_language>el</review_language><review_id>2058807697</review_id><author>Kalli Kent</author><rating>unknown</rating><text>BookLoverGRΑυτό που σου μένει από αυτήν την σκοτεινή ιστορία είναι η ωμή τοποθέτηση στα δύσκολα θέματα που διαπραγματεύεται, αλλά επιπλέον τον πανέξυπνο τρόπο γραφής του Herman Koch, κάτι που δεν συναντάμε τόσο συχνά όσο θα θέλαμε σε αντίστοιχης θεματολογίας μυθιστορήματα. Σε βυθίζει στις πιο βαθιές σκέψης ενός πατέρα και συζύγου. Σε βάζει να παρατηρήσεις τόσο μικρές λεπτομέρειες σε καθημερινές και «αυθόρμητες» κινήσεις του συνομιλητή σου, που υπό άλλες συνθήκες θα πέρναγες απαρατήρητες. Κάτω από το πρίσμα του Herman Koch όμως, παίρνουν εξαιρετικά σημαντικό και καθοριστικό ρόλο στις αντιδράσεις του πρωταγωνιστή μας και στην εξέλιξη της ιστορίας. Χωρίς σάλτσες, χωρίς πολλές λεπτομέρειες, μόνο όσα στοιχεία σου χρειάζονται για να έχεις την πλήρη εικόνα ενός μεγάλου και περίπλοκου παζλ, αυτού των σχέσεων μεταξύ των μελών μιας οικογένειας και τον ρόλο του κάθε ένα σε αυτή.Μας προκαλεί να αναρωτηθούμε και να προβληματιστούμε, τόσο στο ως πού είναι διατεθειμένοι οι γονείς να φτάσουν για τα παιδιά τους, όσο και στον τρόπο που η κοινωνία μας είναι δομημένη. Που ξεκινά το άδικο και που το δίκαιο. Ποιος ο ένοχος και ποιο το θύμα. Τελικά, οι γονείς πόσο επηρεάζουν τα παιδιά τους ή αιτία είναι και το DNA;Είναι από τις ιστορίες που τις συζητάς μετά με τις ώρες. Ένα βιβλίο που προτείνουμε να μην λείπει από καμιά βιβλιοθήκη.</text></scrape>