<scrape><title>The dinner</title><review_date>Sep 13, 2019</review_date><review_language></review_language><review_id>2956743339</review_id><author>Emiliya Bozhilova</author><rating>really liked it</rating><text>Сред нас бродят чудовища. Чудовища с прекрасна обща култура, немалка доза интелигентност, с любящи семейства, почтени членове на обществото.В един изискан ресторант се събират две почтени двойки, за да обсъдят бъдещето на децата си. И балът на чудовищата започва след игриво, остроумна въведение. То приспива бдителността на читателя, преди Херман Кох да разгърне пълното меню за тази вечеря.Атмосферата е камерна, театралната сцена е максимално приближена, нито един образ не остава статичен, обратите се завъртат от нови и нови ъгли из адска въртележка. Всеки жест крие пластове послания, с черно-бяло намигане по Хичкок. И да, в този свят има много зло. Но то не спи в чувалите на бездомниците по улиците. Не подбира пол. Не подбира възраст. Не подбира маски - то е очарователен, интелигентен, безгрижен и модерен расизъм, насочен към “непълноценната” част от човечеството, и няма нужда от отживял морал, то отдавна го е надраснало. Новият делничен, неизпъкващ, технологично-консуматорски, чаровен фашизъм.Кох е стигнал до брутално хиперболизиране. А може би не е?</text></scrape>