<scrape><title>The dinner</title><review_date>Dec 01, 2018</review_date><review_language>bg</review_language><review_id>2612629198</review_id><author>Milena</author><rating>liked it</rating><text>Книгата ми допадна, изчетох я бързо и ме разтърси. Но колкото повече мисля върху нея, толкова по-изкуствена ми изглежда цялата сцена.За мен най-голямата слабост в историята е фактът, че състоянието на Паул е диагностицирано заболяване и е наследствено. Това пречи на четящия дори да се опита да се идентифицира с него и да го разбере като родител - просто защото ситуацията е нетипична. По този начин и по-трудно се усеща посланието, което според мен е "децата ни копират". И от друга страна, фактът, че Паул има заболяване, прави за жена му твърде лесно да го приема какъвто е. В едно друго семейство, в което бащата е агресивен, майката би била коректив - или би го изоставила, за да спести на детето им вредното влияние, или би го възпирала и критикувала поведението на съпруга си.Книгата оставя много въпроси не само нерешени, но и непоставени и това повдига вежди. Например защо тези родители не провеждат истински разговор първо с децата си и после за децата си.Първо, не изглежда реалистично дори да не им се накарат жестоко за извършеното - независимо дали смятат да ги защитят, те все пак би следвало да имат ясна позиция по случилото се и най-малкото да говорят с момчетата - защо, как се стигна до там, какво ти е в главата. Отнасят се към ситуацията прекалено лековато, сякаш децата им ще си останат деца и нямат никаква отговорност като членове на обществото.И второ, не изглежда реалистично също така да не се съсредоточат задълбочено върху реалното отражение на случилото се върху момчетата и какво ги очаква в бъдеще. Затвор? Рецидиви? От малолетни престъпници да се превърнат в закоравели такива и да убиват цял живот?Ако можеше да се пренебрегне фактът, че Паул има заболяване, изводът би бил много ценен. Примерът вкъщи оставя незаличим отпечатък. Независимо какво ще кажеш, детето вижда какво правиш и разбира какво мислиш. Всяка агресия, всяка фантазия за насилие има отражение в психиката на детето. От това спасение няма, защото човекът, който трябва да спре злото, е същият, който го е вкоренил в сърцето на детето си.</text></scrape>