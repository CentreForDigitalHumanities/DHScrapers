<scrape><title>The dinner</title><review_date>Jul 27, 2013</review_date><review_language>nl</review_language><review_id>678679234</review_id><author>Andr√© van Dijk</author><rating>unknown</rating><text>Ja, ik begrijp het. De nationale - inmiddels internationale - adoratie van Herman Kochs Het diner is klip en klaar. Een verhaal met moderne mensen, eigentijdse toestanden en een aantrekkelijk decor. Wat te doen als je zoon van vijftien een gruwelijk misdrijf heeft begaan? En wat te doen als je weet dat anderen het ook weten? Neem je hem in bescherming - om nog iets van zijn toekomst te redden - of moet hij boeten en de rest van de familie in eeuwigdurende beschaming meeslepen? Koch schrijft goed, hij weet alles te plaatsen in de juiste vorm en volgorde, in een dynamische afwisseling van heden en verleden. Maar toch schuurt er iets, het is allemaal te perfect en te gepolijst. Herman Koch blijkt een invuller te zijn: zijn woorden roepen vragen op en stellen interessante dilemma's aan de orde, maar je kunt er op wachten, het wordt allemaal ingevuld en beantwoord in de alinea's die volgen. En daarom wordt dit boek - met recht - en masse geprezen en is het bovenal rijp voor theater en bioscoop.</text></scrape>