<scrape><title>The dinner</title><review_date>Apr 04, 2013</review_date><review_language>it</review_language><review_id>580987412</review_id><author>★Loredana★</author><rating>really liked it</rating><text> Lucida follia o folle lucidità? O tutte e due le cose? Me lo sono chiesto dall'inizio alla fine, mentre leggevo, dove finisse l'una e cominciasse l'altra... Niente è come sembra, anche se sembra ben delineato fin dall'inizio chi siano i buoni e chi i cattivi, e come dovrebbe procedere la storia, perchè ogni bravo genitore al di qua del libro sa cosa è giusto e cosa è sbagliato, dal di fuori siamo tutti bravi... ma l'autore pare che si diverta, gioca al gatto col topo col lettore, la folle lucidità è la sua, perchè il lettore sa quale sarebbe la giusta direzione da far prendere alla storia... e l'autore invece pare che lo faccia apposta, e fa fare ai suoi personaggi l'esatto contrario... smonta ad uno ad uno tutti i clichè del bravo genitore. Con folle lucidità, per l'appunto, come dichiara lui stesso, mette sulla carta le peggiori fantasie dei genitori, perchè qui non si tratta solo di difendere e proteggere un figlio da un errore commesso, da una cantonata, da uno sbaglio recuperabile... in questo caso l'errore è di quelli che cambiano una vita, e soprattutto di quelli che ti mettono in discussione come genitore, da ogni punto di vista. E qui la folle lucidità dell'autore diventa la lucida follia dei personaggi, ognuno a modo suo fa esattamente l'opposto di ciò che andrebbe fatto... ognuno a modo suo... in modo che ogni lettore, ognuno a modo suo, debba per forza trovare qualcosa di sè, e, paradossalmente, NON riconoscersi, ma trovarsi comunque in quel personaggio... trovare qualcosa di sè, e di cosa NON si farebbe, di cosa NON si sarebbe disposti a fare, ma... ne siamo sicuri?Questo libro è un thriller, è un libro dell'orrore, oserei dire... l'orrore di trovarsi il mostro in casa, e di essere capaci di guardare altrove, con assurda lentezza, così fa l'autore, che si diverte (anche qui con folle lucidità) a soffermarsi su particolari inutili, il maitre insopportabile, le portate della cena... ricordi del passato che delineano meglio i personaggi e il contesto sociale in cui si svolge la storia... ma che fanno emergere un senso di vuoto di valori, di nichilismo, di relativismo semplicemente sconfortante.E non basta pensare "a me non succederà, mio figlio una cosa del genere non la farà mai"... non basta... rimane dentro un senso di freddo, e di vuoto... perchè non si può non pensare che potrebbe essere tutto vero, che è già stato vero, da qualche parte, vicino a noi, o lontano da noi. E noi, cosa avremmo fatto noi?</text></scrape>