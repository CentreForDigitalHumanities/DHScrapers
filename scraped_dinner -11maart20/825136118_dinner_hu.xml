<scrape><title>The dinner</title><review_date>Jan 16, 2014</review_date><review_language>hu</review_language><review_id>825136118</review_id><author>Szeee</author><rating>liked it</rating><text>Kicsit átvert ez a könyv. Igazából 3,5 csillag. Az eleje nagyon tetszett. Egy családi vacsorán járunk, az elbeszélő Paul alaposan és jól fejlett szarkazmussal elemzi az apró történéseket, a fogásokat, az étterem személyzetét, majd a jelenlévő és nem jelenlévő családtagokat. Nem titok, hogy ez utóbbiak a gyerekeik, az ő és a bátyja fiai, akikről a vacsora során beszélni akarnak. Mert a fiúk tettek valamit, amiről muszáj beszélni, amit el kell rendezni. Én elég nagyot csalódtam a regény második felében, mert az író mindent fejre állít, az elején sugalmazott dolgok teljesen a visszájukra fordulnak. Ez a sztori, ez a család totál beteg. Nem véletlenül írták a könyvről, hogy az európai Gone Girl (Holtodiglan), mert tényleg arra hajaz. Ahhoz képest, hogy azzal ellentétben egy fontos és valós társadalmi problémát boncolgat, pont olyan beteg lesz a végén, mint amaz. Nem tudom ünnepelni ezt a könyvet, mert szeretném azt hinni, hogy nem vagyunk annyira agyatlanok, mint amilyennek sokszor az amerikaiak látszanak és van azért még erkölcs és emberség ezen a világon, ezen a földrészen. Ez a könyv sajnos nem nyújt erre reményt. Nem, nem akarom, hogy Amerikát kövessük, főleg nem a hülyeségben és a teljes elidegenedésben. Annak meg, hogy az ember mit képes megtenni a gyerekéért, szerintem van, kellene, hogy legyen egy határa bizonyos esetekben, főleg, ha az a gyerek nem ártatlan. A vér szava, ha túl elvakult és senki más iránt nincs emberi érzés benne, sokkal-sokkal többet árt, mint amennyire védelmez.</text></scrape>