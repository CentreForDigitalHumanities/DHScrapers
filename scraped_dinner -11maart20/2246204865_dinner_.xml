<scrape><title>The dinner</title><review_date>Feb 22, 2018</review_date><review_language></review_language><review_id>2246204865</review_id><author>Amr Mohamed</author><rating>it was ok</rating><text>أول مرة في حياتي اقرء رواية ويتهيألي ان اتنين هما اللي كاتبين الرواية واحد كاتب محترف وواحد ممل جدا جدا ورغاي رغي.. وبيحكي ومزود فى التفاصيل لدرجة أني بحذر أي حد مريض ضغط عنده نية يقرأ الرواية يحرق اول 100 صفحة ولا ليهم لازمة ..يتحكوا فى سطرين البطل اسمه بول وزوجته رايحين مطعم يتعشوا مع أخو بول السياسي المشهور سيرجي وزوجته بس كدا..اه وان البطل بيكره أخوه وعجرفته وشهرتهطبعا السؤال بقي طيب امال بقية ال 100 صفحة بتتكلم عن ايه..اديكم مثال يعني فى المطعم اقرء ليه كام صفحة عن حيرة البطل يطلب ايه من المقبلات فى المطعم وانه كان نفسه يطلب استاكوزا بس مضايق من اخوه عشان طلبها فيا حرام طلب جبن الماعز مع انه بيكرهها...يا عم اطلب محاشي مشكل لكن متجوعناش يعني... وقاعد بيوصف في صفحتين قد ايه البطل قرفان من صوابع الجرسون انها هتلمس الأكل وجبن الماعز ..يا عم اياكش يلحوس الطبق ويبوس الماعز احنا مالنا  وتلات صفحات كمان انا اعتبرتهم فى معمل الفا لاب البطل راح الحمام فيحكي عن واحد جنبه بيعمل حمام وقوة اندفاع البول للرجل ده ..طيب ده بيحلل ولا ايه يعني ، ناقص يعمل تفتيت حصاوي كمانورغي تاني على أنواع النبيذ وعلي الجرسونات ، تفاصيل مملة بدون داعي ، طبعا انا قاعد مستني هدف القصة وخصوصا أنه مكتوب كلام كبير علي الغلاف من نوعية الي أي مدي قد تصل لحماية أبنائك ، وانا ولا شفت ابناء ولا مدي مفيش غير منيو بلبع اللى قرأت عنهاوبعد الصفحات المملة ده يبدأ الكاتب المحترف ويبدأ يتكلم عن حادثة تهدد حياة الأبناء فى الأسرتين وكلام عن العنصرية وتربية الأبناء والعنف وعقوبة الجرائم ومرض الأب النفسي..سرد شيق ونفسي واحترام للقارئ ...ولكن للأسف الكاتب الممل رجع بردو فى كام صفحة وعشان ينهي اخر أمل ليا ان الرواية تتقيم بتلات نجوم النجمتين للرواية بعد أول 100 صفحة ولو كانت الرواية بدون التفاصيل والملل ده كانت هتستحق تقييم أعلي بكتير جدا</text></scrape>