<scrape><title>The dinner</title><review_date>May 28, 2018</review_date><review_language>nl</review_language><review_id>2405209632</review_id><author>Evert</author><rating>liked it</rating><text>Het diner is de meest succesvolle roman van Herman Koch tot nu toe. Het boek beschrijft het morele dilemma van ouders wanneer hun zonen iets vreselijk uitspookten dat hun hele toekomst kan veranderen. Maar hoe ver ga je om je kind te beschermen? De auteur inspireerde zich op de waargebeurde feiten van een aanslag in Barcelona, vastgelegd door een bewakingscamera. Eén van de schokkende elementen was hoe goedgekleed de jongens eruit zagen. Dit was geen tuig uit de buitenwijken maar dit waren jongens uit een welgestelde familie.Slechts door de ogen van Paul kijken we. Een psychisch labiele vader die worstelt met zijn plaats in het leven en de vergrijpen van zijn zoon. Deze vertellende ik-persoon beheerst de vertelling. Maar qua details lost bovengenoemde hoegenaamd niets. Veel feiten zijn privé, of te persoonlijk om te vermelden. Onder andere op namen van plaatsen, gebouwen en instituten waarmee hij te maken heeft, gaat hij niet dieper in. De karakterontwikkelingen zijn impliciet van aard. Personages worden ontsluierd door zijn denkstromen, zijn innerlijke tirades. Niet door een uitgebreide historiek, maar met subtiele flashbacks. We leren de personages kennen door hun handelingen, wie ze zijn in zijn ogen. Of we zijn visie mogen vertrouwen is maar de vraag, nuchter is zijn perspectief alleszins niet. Hij is labiel en onberekenbaar. Hij kampt voortdurend met een irrationele afkeer tegen zijn broer. Hij krijgt paniekaanvallen wanneer hij verneemt dat zijn vrouw vreest voor zijn incapabiliteit om voor zijn zoon te zorgen in haar afwezigheid. Hij reageert ronduit geschift wanneer zijn broer dan interfereert. Een dispuut tussen hem en de schoolrector draait uit op een bijna fatale afrekening. De illusie van een gelukkig gezin hooghouden, een gelukkig gezin met een normale, liefhebbende vader die alles in de hand heeft, is een zaak van leven of dood voor Paul. In wezen is hij zelfvernietigend; beschouwd in het belang van zijn gezin, zijn Pauls intenties goed bedoeld. Alleen getuigen zijn daden en indringende gedachten van een lang onderdrukte agressiviteit.Michel, de zoon van Paul en Claire lijkt eigenlijk een doodgewone jongen. Echter, door de beschrijvingen van Paul weten we dat hij veel op zijn vader lijkt qua gedrag. Hij gebruikt zijn agressiviteit om zichzelf te beschermen, en trekt zich weinig aan van de gevolgen ervan.Het verhaal speelt zich af op één avond - tijdens een 'double date' diner in een chic restaurant - maar beslaat wel veel meer tijd door de continue flashbacks die voort stromen uit de herinneringen en associaties van het hoofdpersonage.  Traag is het ritme, soms tergend traag. We krijgen een overvloed aan details te verwerken en voornamelijk tijdens het eerste deel schiet de plot maar niet in gang. Telkens als er een glimp van plotontwikkeling wordt weggegeven, gebeurt dit niet alleen regelmatig in de laatste alinea’s van een hoofdstuk, maar schakelt de auteur daarna onmiddellijk over op een andere futiliteit, een ander detail, een andere afleiding van de zich als een slome mummie van zijn gerafelde doodsgewaden ontdoend onthullende plot. Cliffhangers, het eerste deel zit er vol van. Je kan ook natuurlijk verder kijken dan dat en er een metafoor voor de dinerende koppels in zien; niemand praat écht over wat ze het zouden moeten hebben, over hun zonen. Herman Koch werkt hier graag met associëren. Om de sfeerschepping bij te vallen krijgen we een voortdurende stroom aan beschrijvingen, gedachtegangen en andere hersenspinsels. Paul haat de ruimte waar hij in vastgehouden wordt. Niet écht vastgehouden door anderen, maar door zichzelf en door het morele dilemma voor hem. Opgesloten in een veel te pretentieus restaurant waar in wezen alles fake is. Het isolerend aspect van deze setting maakt ook dat de hoofdpersonages weinig ademruimte krijgen. Geschreven alsof het simpelweg verteld wordt, bevat de schrijfstijl niet al te veel tierlantijntjes. Het taalgebruik is eerder sober, met eenvoudige woorden en een niet te bombastisch gebruik van adjectieven. De taal is standaard en eerder ingetoomd. Een verslag is dit, eerder dan een verhaal.Dit boek is niet het best gebalanceerde werk. Het leest aanvankelijk eerder traag en dat je in de vloedgolf van details bijna verdrinkt is niet ondenkbaar. Maar omdat we de hoofdpersonages dankzij de vele flashbacks langs verschillende kanten zien, blijft het einde spannend.</text></scrape>