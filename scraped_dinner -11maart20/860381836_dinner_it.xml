<scrape><title>The dinner</title><review_date>Feb 20, 2014</review_date><review_language>it</review_language><review_id>860381836</review_id><author>Arwen56</author><rating>it was ok</rating><text>Parte in sordina e più che un romanzo, sembra una sceneggiatura, con tanto di suggerimenti da parte del regista agli attori su come comportarsi, su quali espressioni assumere e sui toni da usare parlando. Grande letteratura certamente non è, su questo non ci piove.Premesso ciò, è però uno scritto interessante, almeno per quanto riguarda il tema affrontato. Ricorda “Carnage”, di Roman Polansky. Ma, questa, è una carneficina dai toni volutamente e particolarmente più trattenuti e freddi, almeno a livello formale. Perché, nella pratica, la violenza dilaga ben oltre quanto descritto nel film di Polansky. Ed è questo l’aspetto agghiacciante della situazione propostaci: il graduale dipanarsi dell’orrore nell’elegante compostezza dei modi. E’ come guardare una goccia di sangue che stilla da una ferita, a breve seguita da altre, e poi da altre ancora, sempre più ravvicinate, che infine si trasforma in un sottile, ma ben deciso rivolo che finisce per attraversare l’immacolato pavimento bianco di una stanza, seguendone le fughe delle piastrelle. E che, probabilmente, finirà per tracimarne.Non è niente male, a parte lo stile di scrittura che non ho gradito più di tanto, la struttura generale del racconto. Come dicevo all’inizio, parte in sordina, ma poco a poco, attraverso i dialoghi, i flashback e persino l’irritante presenza del maitre e del suo dito mignolo, ci si trova coinvolti in una realtà, in un susseguirsi di fatti e in un ribaltamento di prospettive che sono sconvolgenti, e puntualmente accompagnati dall’insistente refrain “Tutte le famiglie felici si somigliano, ciascuna famiglia infelice è infelice a suo modo”, come il suono ipnotico di un flauto.Da tutto il casino che precede e poi ne consegue, l’autore è completamente e del tutto assente: propone e basta. Ossia, Koch passa semplicemente la “patata bollente” nelle mani del lettore e pare dirgli “arrangiati un po’ tu su come considerarla”. Libro da leggersi soprattutto per poi discuterne con altri che l’abbiano già fatto. Ideale per un GdL, mi verrebbe da dire. :-) </text></scrape>