<scrape><title>The dinner</title><review_date>Jul 20, 2019</review_date><review_language>nl</review_language><review_id>2888179698</review_id><author>Alex Knipping</author><rating>it was ok</rating><text>Wat ik geslaagd vind aan dit boek zijn de spanningsopbouw, de vlotte dialogen, het kijkje in het hoofd van Paul, de ik-figuur en een paar onderliggende lagen, die onrust opwekken. In welke mate kun je en mag je loyaal zijn aan je eigen kind? Wanneer zwijg je en doe je alsof je niets weet en op welk moment kan dat niet meer? Ook wel boeiend is de vraag hoe je dan de grensoverschrijdende stappen aan jezelf ‘verkoopt’. Maar er kloppen ook een paar dingen niet in dit boek. Er wordt gesuggereerd dat er een genetische oorzaak is voor het gedrag van de hoofdpersoon en mogelijk ook diens zoon, maar wat dat zou kunnen zijn blijft in het duister. Dat vind ik persoonlijk een wat flauwe oplossing. Voor mij zijn een aantal motieven van de overige hoofdpersonen ook niet duidelijk. Wat maakt dat Serge tot de conclusie komt dat hij naar buiten moet treden met de waarheid? De beschrijving van zijn karakter (blijft overigens tamelijk eendimensionaal) past daar niet goed bij. En wat maakt dat Serge van gedachte verandert als hij wordt aangevallen en zelfs verminkt door Claire? Ik vind het niet logisch. Dat het allemaal onaardige personen zijn is wel duidelijk. Koch heeft blijkbaar een cynische kijk op de mensheid. Eigenlijk is dan de beschrijving van hoe het in het restaurant toegaat leuker en beter herkenbaar. Maar ja, daar vul je geen boek mee. </text></scrape>