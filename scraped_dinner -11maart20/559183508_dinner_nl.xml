<scrape><title>The dinner</title><review_date>Mar 12, 2013</review_date><review_language>nl</review_language><review_id>559183508</review_id><author>Lars</author><rating>it was ok</rating><text>"Het Diner" van Herman Koch is een boek dat lezers zal opsplitsen in twee kampen. Het eerste kamp zal dit boek een meesterlijke en verbijsterende literaire thriller vinden die prangende vragen stelt over verantwoordelijkheid en het hele nature/nurture debate zal aanwakkeren. De mensen in het tweede kamp zullen door het zware en verontrustende onderwerp en de onsympathieke personages moeite hebben met dit boek.Ik ben bang dat ik tot het tweede kamp behoor. Ik vond "Het Diner" een behoorlijk verontrustend boek. Het verhaal gaat over Paul Lohman, een overspannen, angstige, onzekere en geweldadige man die er achter komt dat zijn zoon (samen met zijn neef) een verschrikkelijke misdaad heeft begaan. Zijn broer en schoonzus nodigen Paul en zijn vrouw uit voor een diner in een chique restaurant om de gevolgen van de door hun zoons gepleegde misdaad te bespreken.Verontrustend vond ik dat Paul noch zijn vrouw inzien dat hun eigen gedrag invloed heeft gehad op wat er van hun zoon geworden is. Eveneens walgelijk vond ik de pogingen van de hoofdrolspelers om de daden van hun zoon te vergoeilijken. Ook al is dit een fictief verhaal kon ik het niet helpen om af te vragen in hoeverre dit gedrag exemplarisch is voor ouders. Kunnen ouders niet meer objectief denken als het over hun eigen kinderen gaat? Kunnen of durfen ze niet toe te geven dat er iets mis is met een kind? Zien ze dit als persoonlijk falen of ontkennen ze feiten uit schaamte?Herman Koch geeft geen antwoorden op de vragen die ik en andere lezers zichzelf stellen na het lezen van het boek. We moeten onze eigen conclusies trekken. Helaas stellen de onsympathieke personages in het boek helemaal geen vragen bij hun daden. Ze handelen uit angst en wanhoop en reageren ondoordacht en onbestraft. Het is een al te herkenbaar en treurig beeld van de moderne mens.Herman Koch's prosa is echter fantastisch, zijn schrijfstijl helder, het tempo moordend. Drie redenen waarom ik het boek niet halfgelezen in de lectuurmand heb gedonderd. Verder vond ik dit een deprimerend en meedogenloos verhaal.</text></scrape>