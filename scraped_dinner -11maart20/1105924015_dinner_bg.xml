<scrape><title>The dinner</title><review_date>Nov 14, 2014</review_date><review_language>bg</review_language><review_id>1105924015</review_id><author>Gaby</author><rating>really liked it</rating><text>Завърших книгата вчера, а още ме държи - толкова противоречиви чувства остави в мен! Ако трябва да я опиша с една дума, то това ще е ПРОВОКАЦИЯ. Историята е меко казано потресаваща, че просто не смятам за възможно някой да остане безразличен след прочитането й. Това е книга, която задава въпроси, кара те да се замислиш върху сложни теми като морални норми, междучовешки отношения, поведение, а е поднесена по един лек, непретенциозен начин - на вечеря.Постъпката на синовете им събира на една маса в луксозен холандски ресторант двама братя и техните съпруги. И между основното и десерта разговорът стига до същинската си цел - да се реши бъдещето на две деца, които макар и още тийнейджъри, са достатъчно пораснали, за да носят отговорност за съзнателно направените избори. А случващото се от този момент до края на книгата ме накара да се чувствам по начин, който ми е трудно да опиша точно. Може и в мен да е причината - че съм твърде впечатлителна, но както казах - невъзможно е да не се поставиш поне за момент на мястото на тези родители и да си зададеш въпроса "Как бих постъпил аз, ако ставаше дума за моето дете??". Още не мога да отговоря. На фона на една вечеря се решават съдби. И на мен взетото решение не ми хареса. Не мога да говоря за литературните качества на романа, за вмъкнатите ретроспекции, даващи обяснение на част от събитията... Камо ли за менюто, което като че ли става главно действащо лице наравно с хората.Мога обаче да пиша много по темите, които "Вечерята" повдига. Но предпочитам да ги обсъждам лично с прочелите я хора. Така че ако имате свободни няколко часа - направете го! Чете се изключително бързо, а каквато и емоция да остави след себе се - ще си струва!</text></scrape>