<scrape><title>The dinner</title><review_date>Feb 22, 2014</review_date><review_language>nl</review_language><review_id>862242111</review_id><author>Hannie</author><rating>really liked it</rating><text>Het diner is een apart boek. In wezen beslaat het hoek een avond, maar door de vele uitweidingen van de hoofdpersoon en flashbacks, kom je heel wat over hem en zijn familie te weten. Het verhaal gaat over twee broers die samen met hun vrouw uit eten zijn in een duur restaurant. Tijdens dat diner komen allerlei zaken aan de orde, behalve datgene waarvoor ze eigenlijk de afspraak hebben gemaakt: hun kinderen en wat zij gedaan hebben. In het begin is het steeds een mysterie wat zij gedaan hebben. Elke keer als je denkt: nu wordt het wel onthuld, gaat het verhaal een andere kant op. Het is dat ik toevallig in een tijdschrift iets over het boek las, waardoor dat mysterie onthuld werd, anders had ik het op dat punt van het verhaal nog niet geweten. Overigens vond ik het wel jammer dat ik op die manier achter het mysterie kwam. Ik was er liever gaandeweg het verhaal achter gekomen, daarom zal ik er nu ook geen details over vertellen. Het is leuker om er zelf achter te komen. In het begin vond ik het wel irritant dat het verhaal zo van de hak op de tak is. Net als je denkt: nu wordt het wel duidelijk, gaat het verhaal een andere kant op. Maar op die manier blijft de spanning wel in het verhaal. Het verhaal is vlot geschreven en gaat over hoe ver ga je om je kinderen te beschermen. Een thema dat veel ouders vast zal aanspreken. Maar ook als je geen kinderen hebt, is het een interessant onderwerp. De invalshoek, structuur en uitwerking van het verhaal zijn origineel en goed gedaan. Vandaar vier sterren.</text></scrape>