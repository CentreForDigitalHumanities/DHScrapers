<scrape><title>The dinner</title><review_date>Aug 17, 2012</review_date><review_language>fi</review_language><review_id>394012447</review_id><author>Heidi</author><rating>really liked it</rating><text>Olipa kylmäävä ja ajatuksia herättävä kirja. Jos aiot lukea tämän kirjan etkä halua mitään ennakkopaljastuksia edes käsiteltävistä teemoista, kehotan jättämään loput arviostani lukematta. Tämä kirja toimii parhaiten, jos siitä ei tiedä etukäteen mitään.Kirjan kantavana teemana oli siis epämukavasti väkivalta, ei rikollisten ja poikkeusolojen väkivalta, vaan lainkuuliaisten, tavallisten kansalaisten väkivalta ja viha kanssaihmisiään kohtaan. Kirjailija lienee saanut innoituksensa ainakin osaksi verkkokeskusteluista, joissa ollaan lynkkaamassa hyvin yksityiskohtaisesti milloin lapsenraiskaajia, milloin mutiaisia, milloin kukkahattutätejä tai muita idiootteja. Ja näitä vuodatuksia kirjoittavat varmasti pääosin melko tavalliset miehet ja naiset! Toinen käsitelty väkivallan muoto oli yhteiskunnassamme ymmärretty ja kenties jollain tapaa hyväksyttykin ”leijonaemon” väkivalta, kun äiti puolustaa lastaan (”leijonaisän” väkivalta tuskin saa samanlaista sympatiaa). Palaapa kirja myös tuttuun Tolstoin teemaan onnelliset vs. onnettomat perheet, mutta tällä kertaa näkökulma poikkeaa totutusta. Illallinen oli nopealukuinen kirja, josta ei puuttunut kuivakkaa huumoria ja jännitystä. Mitä pidemmälle luin, sitä epämukavammalta lukusohvani alkoi kuitenkin tuntua. Onneksi kirja ei ollut pidempi.</text></scrape>