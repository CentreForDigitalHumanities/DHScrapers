<scrape><title>The dinner</title><review_date>Jul 21, 2015</review_date><review_language></review_language><review_id>1341106432</review_id><author>Učitaj se!</author><rating>it was ok</rating><text>Večera je, tematski, jedan težak zalogaj pretežno gorkog okusa, nakon kojega se sasvim sigurno gubi apetit.Strašan čin koji su počinila djeca Lohmanovih centralni je događaj oko kojega je izgrađena cijela priča, iako o tom događaju ne saznate odmah, već detalje o njemu otkrivate malo pomalo, u digresijama između slijedova jela tijekom naslovne večere. Neću vam otkriti koji je taj događaj, jer time bih vam zapravo otkrila sve, ali nemoguće ga je ne spomenuti, budući da on usmjerava čitav tijek radnje.Lik koji je preuzeo ulogu pripovjedača je Paul Lohman, te o svim događajima za vrijeme večere, onome što je napravio njegov sin, Michel, i sinovi njegovog brata, Rick i Beau, te o svim događajima koji su tome prethodili ili se nakon toga odvijali doznajemo i na njih gledamo iz njegove perspektive. Ta je perspektiva bila ono što mi je najviše smetalo dok sam čitala, jer Paul na sve oko sebe gleda snishodljivo, prema svakom događaju u kojem treba sudjelovati odnosi se kao da je taj događaj ispod njegove razine, a na svaku osobu koju susreće i o kojoj govori gleda kao na "neinteligentnog govnara" (njegovim riječima) i postavlja se kao da je on toliko iznad njih da je uopće nevjerojatno da svi ti ljudi imaju drskosti uopće mu se obraćati. Roman sugerira da Paul ima nekakav psihički poremećaj koji donekle objašnjava njegovo ponašanje (iako ni u jednom trenutku ne doznamo koji je to točno poremećaj), ali unatoč tome njegova konstantna prigovaranja na sve i svakoga oko sebe (a najviše na njegovog brata), koja počnu već na prvoj stranici i ne prestaju sve do zadnje, pomalo su me iritirala.Radnja je napeta, ali ne konstantno - previše je tih digresija na prošle događaje, nekih potpuno nebitnih, u kojima Paulove tirade o svemu što smatra neukusnim traju bez kraja i konca. Ipak, autor na kraj sasvim dovoljno poglavlja uspije ubaciti rečenicu ili dvije koje se ponovno dotiču centralne teme i koje u dovoljnoj mjeri potaknu našu znatiželju za tim da o njoj saznamo više.Među pitanjima koja ovaj roman postavlja nekako najglasnije odjekuje pitanje što bismo sve bili spremni učiniti da zaštitimo vlastitu djecu, čak i ako su ta djeca itekako zaslužila biti kažnjena za ono što su učinili. Pojedini likovi ovog romana sugeriraju da je logični odgovor na to pitanje jednostavno 'štogod je potrebno', ali kad doznate točno što je to sve što je potrebno što su ti likovi spremni napraviti da zaštite svoju djecu... pa, recimo samo da to ne ostavlja baš dobar osjećaj nakon čitanja, ali ne možete se, ipak, ne zapitati, pogotovo ako ste i sami roditelj, što biste vi učinili da ste na njihovom mjestu?Postupke koji ovi roditelji čine da bi zaštitili svoju djecu nimalo ne odobravam, zapravo, mislim da su krajnje gnjusni, ali također, mislim da su često, čak možda i prečesto, realni i da se događaju - naravno, ne identični, ali u nekom obliku.U konačnici, ovo nije knjiga za koju možete reći da vam se svidjela, jer u njoj ni likovi ni radnja nisu nešto što bi u ikome moglo potaknuti osjećaj sviđanja. Ukoliko imate dobar želudac za mračna i pomalo jeziva 'jela', prionite na večeru. Ukoliko više volite nešto lakše i slasnije, onda radije naručite nešto drugo.Duža recenzija je na FB stranici.</text></scrape>