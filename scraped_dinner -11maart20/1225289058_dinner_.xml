<scrape><title>The dinner</title><review_date>Mar 12, 2015</review_date><review_language></review_language><review_id>1225289058</review_id><author>Evgeniya</author><rating>it was ok</rating><text>След като прочетох "Вечерята" исках да напиша някакво ревю, но сега просто ми се иска да избягам от тази клаустрофобична вечеря и да изчистя тази лепнеща книга от мислите си. "Вила с басейн" сякаш беше по-убедителна.Все пак по повод книгата - случките, а не героите "изграждат" романа, почти инвентарно е. Необичайно за книга, която в крайна сметка оставя впечатлението, че търси да ни каже нещо за човешката природа, защото излиза, че Херман Кох просто начертва едни контури, които позволяват какви ли не интерпретации според собствените виждания (а бих казала и възможности) на читателите. А този похват в крайна сметка не ми се струва по-добър като ефект от това да изгледаш вечерните новини (лепнеща история!).Така или иначе, сетих се, че самият Кох разказа в едно интервю при гостуването си в България, че не смята хората за лоши и добри, а само техните постъпки и мотиви могат да бъдат окачествявани така. Може пък това е концепцията зад романа, макар и да не личи от самия него.Единствено Клер (чието присъствие напомня на един Майкъл Корлеоне, който заявява, че ще убие Турчина и полицая и предизвиквайки буря от емоции в читателите - стъписване, тъга, задоволство и др. - наистина ги убива) е интересен обрат, а може би и интересен образ.</text></scrape>