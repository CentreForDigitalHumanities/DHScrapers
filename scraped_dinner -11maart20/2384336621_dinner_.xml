<scrape><title>The dinner</title><review_date>May 11, 2018</review_date><review_language></review_language><review_id>2384336621</review_id><author>Diana D</author><rating>liked it</rating><text>За мен " Вечерята" носи много психопатска извратеност в себе си, но за сметка на това пък е написана с хирургическа прецизност. Ще излъжа, ако кажа, че не ми хареса, но имаше моменти, в които ми беше отегчителна и отблъскваща. Кох първоначално изгражда положителен облик на героите си, показва тяхната светла, любяща страна и тъкмо вече са спечелили симпатиите ти, и изведнъж  ги залива с катран, вадейки тяхната скрита, тъмна страна. Учудващо е как един на пръв поглед съвсем нормален човек може да крие толкова студена безпардонност и хладнокръвие в себе си- сякаш някой натиска червеното копче в него и той прещраква тотално. Точно това ми хареса в книгата- дълбочината на героите. Е, Серж и Бабет ми стояха постни и повърхностни, но разказващият Пол, съпругата му Клер, която най- много ме изненада, както и техния син Майкъл, определено бяха сложни типажи. Трудно е да се изградят негативни образи, особено когато първоначално са представени в добрата им светлина. А с това Кох се е справил страхотно. Най- шантавото и извратеното за мен беше представата на един болен мозък за убийството или нараняването- за психопата, то е нещо естествено, като да отидеш до магазина да си купиш хляб- няма дълбока драма, няма разкъсващо усещане за нередност или вина, има просто факт. Решава, че нещо трябва да бъде сторено, но няма разграничаване между добро и зло. Книгата е доста психологическа. Очаквах да е много брутална, но всъщност не беше чак толкова. Само се завираше дълбоко в съзнанието на героите и изкарваше на показ мислите, опасенията им, тревогите им, извратените им идеи, докато накрая избухна като тенджера под налягане. Съвсем ясно прозират класовите различия с точно определената граница в обществото-  известните и властните спрямо обикновените хора. За едни важат правила и има ограничения, за други- не. Историята се разгръща с всичките ѝ нюанси в един ресторант, а ужасяващата истина, че някои не са това, което другите си мислят, е шокираща. Всичко тръгва от един инцидент и се превръща в преднамерена жестокост, когато обстоятелствата излизат извън контрол. Тя е сигнална светлина за взаимоотношенията между родителите и децата, за това какво се случва в главите им, за разрушителните и ужасяващи мисли, които могат да се превърнат в реалност, когато плановете за безоблачно бъдеще са застрашени. Сигурно всеки си има своите отклонения, но някои могат да са фатални. Дали предпочитаме да си заравяме главата в пясъка, или пък да си затваряме очите, или да оправдаваме и оневиняваме близките си?! Сигурно- човек гледа на едно и също нещо по различен начин, в зависимост от коя страна на бариерата се намира. Двоен стандарт, субективна оценка... И как понякога родителите стават съучастници в грешките на децата си с идеята да ги защитят. Определено книгата носи своите брутални краски, но действителността понякога може да е точно такава. Кох, обаче, не си прави труда да проектира своята гледна точка в историята; сякаш е страничен наблюдател, който  отразява, а не анализира- просто хвърля всички факти на масата, а читателят сам си вади собствените изводи.</text></scrape>