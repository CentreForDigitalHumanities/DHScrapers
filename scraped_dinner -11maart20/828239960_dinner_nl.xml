<scrape><title>The dinner</title><review_date>Jan 19, 2014</review_date><review_language>nl</review_language><review_id>828239960</review_id><author>Jeroen Schwartz</author><rating>it was ok</rating><text>Een boek dat zoveel tongen heeft losgemaakt waardoor ik allesbehalve onbevangen ben aangeschoven. Hoewel ik vind dat het Michael Haneke-achtige dilemma van de roman in een vloek en een zucht wordt 'uitonderhandeld' - heel anders dan, nog een vergelijking met een bekentenissenfilm, Festen bijvoorbeeld - is dat deel van het boek, als het Probleem ter tafel komt, wel het sterkste. De eerste helft heb ik als slaapverwekkend ervaren, als een soort sarcastische - en uiterst voorspelbare - beschouwing over de tafelschikking en de herkomst van de geserveerde gerechten. Wat ik knap vind, is hoe de hoofdpersoon een naargeestiger en dubbelzinniger mens blijkt te zijn - en de spanning neemt evenredig toe, verteltechnisch - dan al kon worden vermoed. Hij is ook de enige die echt tot de verbeelding spreekt: de politicus niet, de echtgenotes niet en de zonen al helemaal niet. Dat niemand deugt, stond al vast. Dat bood weinig leesplezier, laat staan nieuwe inzichten.</text></scrape>