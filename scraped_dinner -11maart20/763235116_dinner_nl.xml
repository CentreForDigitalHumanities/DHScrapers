<scrape><title>The dinner</title><review_date>Nov 12, 2013</review_date><review_language>nl</review_language><review_id>763235116</review_id><author>Marjet</author><rating>liked it</rating><text>Het Diner gelezen vanwege de hype eromheen. Het begon als een speer, met scherpe observaties. Hoog opgeleide lieden, twee broers met hun vrouwen, eten in een sjiek restaurant. Ik kon me er wel in vinden. Na pagina 100 kwam er een uitgebreid verhaal van HP-ik Paul Lohman over zijn psychische afwijking, vervolgens werd de ziekte van zijn vrouw breed uitgemeten. Ik snapte dat het ergens voor nodig was, maar de eerder opgebouwde spanning vloeide weg als de benzine uit een omgevallen jerrycan. Bovendien werd het eten koud, want al deze overpeinzingen over wat er gebeurd was speelden zich af in het hoofd van Paul Lohman buiten het restaurant terwijl hij op zijn zoon stond te wachten, die zijn mobieltje kwam halen. Eindelijk zat Paul weer binnen, tijd om het dessert op te lepelen en er werd dan toch gepraat over de kinderen, de bedoeling van het etentje. De spanningsboog stijgt weer en de laatste 40 bladzijden lees je achter elkaar om er vanaf te zijn. De ontknoping verrast matig.Het idee is steengoed. De opbouw van de roman is een beetje gekunsteld, maar ik houd wel van verhalen die zich in een paar uur afspelen en toch een hele wereld aan je voeten leggen. Waar het over gaat? Hoe ver ga je als ouders in de loyaliteit naar je kinderen. Deze ouders gaan heel ver en dat komt mij ongeloofwaardig voor. Tenzij Herman Koch wil bewijzen dat de wereld waarin we leven zo verrot is dat mensen, zelfs hoogopgeleiden, andere rassen betichten van iets waar ze zichzelf evengoed aan schuldig maken. En zo is het natuurlijk ook, en dat vind ik dan wel weer erg goed. </text></scrape>