<scrape><title>The dinner</title><review_date>Oct 29, 2019</review_date><review_language>fi</review_language><review_id>3021463187</review_id><author>Spidermonkey</author><rating>liked it</rating><text>3,5 tähteä olisi ehkä vähän lähempänä omaa mielipidettäni. Tämä(kin) kirja on ollut lukulistallani jo ties kuinka kauan ja nyt viimeinkin sain sen luettua. Tästä saan myös Alankomaat valloitetuksi maa-haasteessa, jota epävirallisesti suoritan.Illallinen oli nopea luettava, vaikka samaan aikaan se oli jotenkin jopa vastenmielinen. Silti siinä oli jotain, joka piti otteessaan. Kukaan hahmoista ei ollut kovin pidettävä, mutta kaikki he olivat mielenkiintoisia. Babetesta pidin ehkä kaikkein eniten, Serge taas oli omaa etuaan tavoitteleva, ja itsekäs ja Paul (jonka näkökulmasta kirja kerrottiin) oli impulsiivinen. Clairen hahmon kehitys yllätti minut kirjan loppua kohden.Valitettavasti spoilaannuin vahingossa kirjan juonesta etukäteen, joten tiesin, miksi tämä nelikko kokoontui ravintolaan illallisen merkeissä juttelemaan lapsiaan koskevasta asiasta. Mietin vain, että miksi tuollaisesta arkaluontoisesta ja henkilökohtaisesta asiasta kokoonnutaan juttelemaan hienoon ravintolaan, joka on täynnä muita ihmisiä? Paul mietti illallisen aikana myös elämäänsä ylipäänsä, mikä tuntui ehkä välillä hieman irralliselta - itse olin eniten kiinnostunut siitä oikeasta asiasta, jota varten ravintolassa illallistettiin. Kirja myös tuntui välillä vähän sekavalta, mikä ei kuitenkaan sinänsä haitannut lukukokemuta.Kokonaisuutena kirja oli mielenkiintoinen ja myöskin erikoinen lukukokemus. Todennäköisesti tulen lukemaan Kochia jatkossakin - onhan häneltä Illallisen lisäksi ilmestynyt kolme muuta romaania.</text></scrape>