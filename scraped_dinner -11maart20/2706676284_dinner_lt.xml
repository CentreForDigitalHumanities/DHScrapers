<scrape><title>The dinner</title><review_date>Feb 11, 2019</review_date><review_language>lt</review_language><review_id>2706676284</review_id><author>Vaiva</author><rating>liked it</rating><text>Nežinau, ar jau taip ir užgniaužia kvapą verčiant puslapius, ar tokia jau ir baisi ta prie vakarienės stalo atskleista paslaptis, nes pasitaiko ir baisesnių. Ko gero sunku būtų vienareikšmiškai įvertinti istoriją (iš tiesų tai balansuojama “ant” 3,5 *), nes mano manymu, istorijos apibūdinimas kaip “Šiurpu, atgrasu, išradinga, sukrečia - ir neįmanoma padėti į šalį.” (Gyllian Flynn, romano “Dingusi” autorė) ne visai atitinka tikrovę. Šiurpu? Nemanau. Egzistuoja daug geresnių pasakojimų, nuo kurių kailis (kokio tankumo jis bebūtų) šiaušiasi ir einant į virtuvę ar dar kitur, užsidegi visas įmanomas šviesas. Ir ne todėl, kad puslapiai krauju būtų pasruvę. Atgrasu? Nepasakyčiau. Teko ir šlykštesnių tiek fizine, tiek moraline prasme istorijų klausytis ir skaityti. Išradinga? Kaip pažiūrėsi. Siužetas įdomus, daugiasluoksnis ir net sakyčiau galintis virsti į keletą itin įdomių siužeto linijų (vaikų ir tėvų santykiai, psichikos ligomis sergantys asmenys ir jų vieta visuomenėje, politika ir vakarietiška visuomenė, kaltė ir atleidimas, tolerancija ir diskriminacija), tačiau pabaiga nelabai ir stebina (nors tikėjausi jos radikalesnės). Sukrečia? Ne itin. Tokių istorijų vienaip ar kitaip (ir nebūtinai tik penktąjame puslapyje) pilna viešoji erdvė ir tikėtina, kad jų daugės. Galbūt daugiau stebina požiūris: tėvų į vaiką, vyro į žmoną, žmonos į vyrą, žmogaus į žmogų. Ir visgi tas vienintelis klausimas, kuris ir užvertus paskutinį puslapį neapleidžia - ar aš taip galėčiau? Ar sugebėčiau beatodairiškai ginti ir pateisinti? Ar tikrai tas, kuris lankosi pas psichoterapeutą ir geria vaistus ir yra tas dvasiškai sergantis ir visuomenei pavojingas? Kur yra ta riba, kuomet nustoja egzistuoti visos ribos? Ar visuomet tikslas pateisina priemones? Kas galų gale lieka teisus ir laimingas? Svarbu neprarasti apetito ir visuomet vakarieniauti su saiku.</text></scrape>