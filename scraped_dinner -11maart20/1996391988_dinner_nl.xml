<scrape><title>The dinner</title><review_date>May 10, 2017</review_date><review_language>nl</review_language><review_id>1996391988</review_id><author>Lien</author><rating>liked it</rating><text>Het Diner Het Diner is geen boek om in één ruk uit te lezen, maar wie het met kleine beetjes tot zich neem, zal het zeker weten te appreciëren. Herman Koch slaagt er als geen ander in om bepaalde zaken en gedachten die voor iedereen zeer herkenbaar zijn, heel precies te verwoorden. Dankzij deze specifieke schrijfstijl zou ieder hoofdstuk perfect als wekelijkse column in een krant of tijdschrift kunnen verschijnen.Ik moet toegeven dat ik niet met vol enthousiasme aan Het Diner begon. Meer dan 300 pagina’s volgeschreven over 1 diner. Ik heb niets tegen dikke boeken, integendeel, maar dit keer verwachte ik een traag verhaal. Een verhaal over uitzonderlijk lekker eten of … een uitzonderlijk interessant gesprek. Mijn angst was ongegrond. Dit boek gaat namelijk over veel meer dan enkel en alleen een saai diner. Het gaat over onvoorwaardelijke liefde. Over graag zien en graag gezien worden. Over samen een familie zijn. Over alles wat iemand nodig heeft om gelukkig te kunnen zijn. Te willen zijn.Wie liefde zegt, hoort vaak haat, zelfs Herman Koch kon het niet laten. Liefde en haat zijn als oorzaak en gevolg onlosmakelijk met elkaar verbonden. De schaduw over dit boek is Serge Lohman, befaamd politicus en minister-president in wording, maar bovenal eersteklas egoïst. Paul ziet zijn broer als iemand die altijd op hem neergekeken heeft en hij kan maar niet begrijpen wat iedereen in hem blijft zien. Daar zit meteen het addertje onder het gras. Paul is drager van een -voor de lezer onbekende- ziekte. Een ziekte die zijn zoon Michel, zo blijkt, van hem heeft overgeërfd. Een ziekte die oorzaak lijkt te zijn van al hun ongeluk en verdriet, maar waar verder niet dieper op wordt in gegaan.Zou het kunnen dat Paul en Michel ziek zijn van zichzelf? Van de wereld en de mensen om zich heen? Zou hun ziekte symbool staan voor hun ergernis, die ze met zoveel moeite wegsteken, vergrendelen, tot de boel uiteindelijk toch steeds weer ontploft? Paul lijkt meer op Serge dan hij wil toegeven. Meer dan hij zelf vermoedt. Beide broers voelen zich beter dan de rest. Beide broers zijn menselijk.Herman Koch weet de spanning en vooral ook het mysterie hoog te houden, wat een bijzonder knappe prestatie is gezien het onderwerp en de lengte van het boek. Gedurende heel het verhaal slaagt hij erin de lezer nieuwsgierig te houden naar de verdere verloop van het verhaal en zelfs op de laatste pagina had ik nog steeds het gevoel niet helemaal in mijn behoefte te zijn voorzien, zonder dat het stoorde. Alsof ik nog niet alle personages had ontmoet. Zo laat Koch ons enkel in Pauls herinneringen bepaalde personages zien, waaronder Serges kinderen. Vermoedelijk doet hij dit om al te veel afleiding te voorkomen of ons niet met overbodige informatie te belasten. Tegelijkertijd ontziet hij ons wel de kans om een eigen beeld te vormen, persoonlijke indrukken te maken. Dit vind ik persoonlijk een beetje jammer. Enkel Pauls eigen zoon, Michel, komt die beruchte avond een kijkje nemen. Verwijst dit naar de manier waar op beide broers als ouder met hun kinderen omgaan? Het is zeker een mogelijkheid. Paul gunt zijn kind duidelijk meer inspraak dan Serge de zijne. Serge heeft graag de controle in eigen handen, terwijl Paul Michel bijna als een gelijke ziet. Het Diner gaat over tegenstellingen. Liefde en haat, maar ook recht en onrecht, rust en onrust en zeker vrede en geweld. Alle actuele thema’s – denk enerzijds aan misdaad, moord, geweld, … maar anderzijds zeker ook adoptie, opkomende volwassenheid en dagelijks geluk – worden behandeld. Ik kan deze hier onmogelijk allemaal behandelen zonder de clou, het einde van het verhaal al te verraden en daarom zal ik het voor mijn eigen gewetensrust hierbij laten. Wanneer u toch het fijne van de zaak wilt weten, zult u zelf het boek eens moeten lezen. Ik raad het u ten volste aan</text></scrape>