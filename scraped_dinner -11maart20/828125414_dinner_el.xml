<scrape><title>The dinner</title><review_date>Jan 19, 2014</review_date><review_language>el</review_language><review_id>828125414</review_id><author>Γιώτα Παπαδημακοπούλου</author><rating>really liked it</rating><text>Ένα δείπνο, δύο αδέρφια, δύο ζευγάρια, ένα μυστικό που τους ενώνει και θα καθορίσει το μέλλον τους. Στο έκτο του βιβλίο, ο Ολλανδός επιτυχημένος συγγραφέας, Herman Koch, επιχειρεί μια αρκετά διαφορετική προσέγγιση από αυτήν που είχε συνηθίσει το αναγνωστικό του κοινό, προσφέροντάς του τελικά, ένα ανάγνωσμα που όμοιό του, ίσως και να μην υπάρχει και που στην πραγματικότητα, πραγματεύεται κάτι κατά πολύ βαθύτερο και σκοτεινό από αυτό που, ίσως, να φαίνεται επιφανειακά, στα πρώτα τουλάχιστον στάδια της ανάγνωσής του. Γιατί πέραν της συγκαλυμμένης κόντρας ανάμεσα στα δύο αδέρφια και στις αντικρουόμενες ζωές των δύο ζευγαριών, παραμονεύει κάτι απειλητικό και αρχέγονο που πηγάζει από τα βαθύτερα σημεία της ανθρώπινης ύπαρξης.Δύο παντρεμένα ζευγάρια που έχουν βγει για δείπνο στο ακριβότερο και διασημότερο, ίσως, εστιατόριο της πόλης. Οι δύο άντρες, δένονται από τον αδελφικό δεσμό όμως στην πραγματικότητα, δεν συμπαθεί ο ένας τον άλλον. Ο ένας, είναι υποψήφιος για τη θέση του πρωθυπουργού της χώρας με τις στατιστικές, να τον χρίζουν νικητή. Ο άλλος, καθηγητής που έχει αποσυρθεί από την εκπαίδευση. Και ενώ η βραδιά φαίνεται να εξελίσσεται στα πλαίσια της ευγένειας και των καλών τρόπων, με ανούσιες συζητήσεις γύρω από την καθημερινότητα, μια αλήθεια που πρέπει να συζητηθεί, παραμονεύει, για να βγάλει στην επιφάνεια τα χειρότερα ένστικτά τους. Γιατί τα παιδιά τους, έχουν διαπράξει ένα έγκλημα με το οποίο, πρέπει όλοι να έρθουν αντιμέτωποι, με τον έναν ή τον άλλον τρόπο, από τη στιγμή που κατέχουν τη γνώση σχετικά με αυτό.Η αλήθεια είναι πως όταν αποφάσισα να πάρω "Το Δείπνο" στα χέρια μου, δεν είχα διαβάσει την περίληψη. Τα διθυραμβικά σχόλια που είχα ακούσει, ήταν αρκετά για να με παροτρύνουν να προχωρήσω στην ανάγνωσή του, χωρίς να γνωρίζω κάτι που δεν ήθελα. Δεδομένου αυτού, φανταστείτε την απορία μου, κατά τα πρώτα κεφάλαια, όπου αδυνατούσα να καταλάβω που είχε σκοπό ο συγγραφέας να οδηγήσει την ιστορία του, αλλά και την έκπληξή μου όταν συνειδητοποίησα την αφορμή αυτού του ιδιαίτερου δείπνου, που μέχρι ένα συγκεκριμένο χρονικό σημείο, φάνταζε βαρετό μεν, φυσιολογικό δε. Γιατί πίσω από την αφορμή του δείπνου, κρύβεται ένα έγκλημα, και πίσω από αυτό το έγκλημα, ένα αποτρόπαιο σκληρό πρόσωπο της αιτίας που οδήγησε σε αυτό το οποίο, αποκαλύπτεται αργά και σταδιακά, τόσο όσο χρειάζεται προκειμένου να είναι αδύνατον να αφήσεις το βιβλίο από τα χέρια σου, μέχρι να ανακαλύψεις ολόκληρη την αλήθεια.Ο Herman Koch, επιλέγει να χωρίσει τις θεματολογικές ενότητες του βιβλίου του, σύμφωνα με τα στάδια εξέλιξης ενός δείπνου. Αυτό, όχι μόνο είναι έξυπνο, αλλά δικαιολογεί και την χρονική σειρά και ταχύτητα, με την οποία γινόμαστε αποδέκτες δεδομένων, αποκαλύψεων μικρών γεγονότων από το παρελθόν των ηρώων που μόνο τυχαίες δεν είναι αλλά αντίθετα, αποσκοπούν στο να ολοκληρώσουν την αποκαλυπτική εικόνα του φινάλε, όταν η αυλαία πέφτει με τον πλέον εντυπωσιακό και εκκωφαντικό τρόπο, πέφτοντας σαν γροθιά στο στομάχι του αναγνώστη, φέρνοντάς τον αντιμέτωπο με το κτήνος που κρύβει μέσα του, αναγκάζοντας τον καθένα από εμάς να μπει στην θέση των ανθρώπων αυτών και να αποφασίσει, ποια είναι είναι τα όριά του και κατά πόσο, θα ήταν σε θέση να τα ξεπεράσει, αν το απαιτούσαν οι συνθήκες. Ουσιαστικά, το συγκεκριμένο βιβλίο, δεν είναι παρά ένα ψυχολογικό θρίλερ με πολύ νοσηρή προσωπικότητα που όμως, παρά την ωμότητα που το χαρακτηρίζει στον πυρήνα του, δεν παύει να είναι μια ρεαλιστική απεικόνιση της σύγχρονης, κανιβαλιστικής κοινωνίας στην οποία και ζούμε και που με τον έναν ή τον άλλον τρόπο, αναγκάζει και τα παιδιά μας πολλές φορές να κανιβαλίσουν, απλά και μόνο εξαιτίας του ερεθισμού κάποιων ευαίσθητων χορδών που δεν βλέπουμε, ή που δεν θέλουμε να παραδεχτούμε πως βλέπουμε. Μας προκαλεί να αποδεχτούμε και να συμφιλιωθούμε με το κτήνος που ο καθένας κρύβει μέσα μας και τελικά, να κάνουμε την πρωτόγνωρη φύση μας, δεύτερο κομμάτι του εαυτού μας το οποίο, δεν έχει χαθεί χάριν του πολιτισμού και της εξέλιξης αλλά αντίθετα, παραμονεύει για να ξεσπάσει βίαια, απειλητικά και άγρια, και με όποιο κόστος.</text></scrape>