<scrape><title>The dinner</title><review_date>Sep 29, 2016</review_date><review_language>el</review_language><review_id>1766047858</review_id><author>Dimitris Passas (TapTheLine)</author><rating>really liked it</rating><text> "Happy families are all alike; every unhappy family is unhappy in its own way." ~ TolstoyH παραπάνω φράση εκφέρεται από τα χείλη του κεντρικού ήρωα και αφήγητη αυτής της ιδιαίτερης ιστορίας, η οποία θυμίζει έντονα τον ''Θεο της Σφαγής'' της Yasmina Reza. Έχουμε και εδω δυο ζευγάρια που ανήκουν στην μεγαλοαστική τάξη, να ορίζουν ένα ακριβό εστιατόριο ως τόπο συνάντησης, προκειμένου να συζητήσουν ένα πολύ σοβαρό πρόβλημα που αφορά τα παιδιά τους. Ο συγγραφέας αποκαλὐπτει, σε αργό τέμπο, την φρικιαστική αλήθεια για την φὐση αυτού του προβλήματος και ο αναγνώστης περιμένει την αντίδραση των γονέων. Θα προσπαθήσουν να καλύψουν τα παιδιά τους ή θα τα θέσουν προ των ευθυνών τους; Το βιβλίο θα μπορούσε να είναι και μια ενδελεχής κοινωνιολογική/ψυχολογική μελέτη πάνω στο θεσμό της οικογένειας, της αμφίδρομης επιρροής που ασκείται από παιδιά και γονείς και στη βία ως παράγοντα τόσο συνοχής όσο και διάλυσης κάθε κοινωνικής συνομάδωσης. Στο τέλος του βιβλίου, όπου πλέον τα προσωπεία έχουν πέσει και ο πραγματικός χαρακτήρας των γονέων έχει πια αποκαλυφθεί, ο αναγνώστης διαπιστώνει πόσο δύσκολο είναι αποδώσει, ολοκληρωτικά και με απόλυτο τρὀπο, τις ευθύνες για την διάπραξη ενός αποτρόπαιου εγκλήματος στο ένα μέρος ( παιδιά ἠ γονείς), αφήνοντας το άλλο στο απυρόβλητο. Συνολικά, θα έλεγα ότι ήταν μια ενδιαφέρουσα προσπάθεια από τον Herman Koch, o οποίος με ώθησε να εξερευνήσω την συγχρονη ολλανδική λογοτεχνία για την οποία έχω μάυρα μεσάνυχτα. Ωστόσο, πρέπει να τονίσω, δεν είναι ένα ευχάριστο και ανάλαφρο ανάγνωσμα. Όλο το βιβλίο το διατρέχει ένας κυνισμός και μια ωμότητα η οποία φτάνει, στο τέλος, τα όρια του μισανθρωπισμού. Έχοντας λοιπόν αυτό υπ'όψην, νομίζω ότι είναι ένα βιβλίο που θα μείνει στο μυαλό σας για αρκετό καιρό και θα δώσει τροφή για σκέψη και προβληματισμό.Καλή ανάγνωση!</text></scrape>