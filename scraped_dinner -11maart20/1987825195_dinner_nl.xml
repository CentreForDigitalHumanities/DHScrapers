<scrape><title>The dinner</title><review_date>Jun 13, 2017</review_date><review_language>nl</review_language><review_id>1987825195</review_id><author>Ilse Wouters</author><rating>really liked it</rating><text>Onlangs, even op bezoek in Vlaanderen, heb ik enkele Nederlandstalige boeken gekocht, waaronder Het diner. Al had ik de naam Herman Koch al wel eerder gehoord, ik had geen boeken van hem gelezen en heb me alleen op de achterflap gebaseerd om het boek te kopen. Op goodreads heb ik gelezen dat er parallellen getrokken worden met ander (Engelstalig) werk, maar ook die referenties had ik niet.Na het lezen van het boek (haast in een ruk, op minder dan 3 dagen tijd) heb ik op goodreads ook de meest recente commentaren van - voornamelijk Engelstalige - lezers gezien, en ik herken me helemaal niet in vele reviews. Idd, het gros van de personages gaan achteraf beschouwd zeker moreel niet vrijuit, maar ik vind het helemaal passen in wat de schrijver neerpent en bovendien vind ik zowel het verhaal als de personages plausibel. Ook de narrator - ondanks het geweld waar hij tijdens het verhaal voor uitkomt - staat me niet tegen als mens. Neen, eerder kan ik medelijden hebben met hem. Het verhaal schetst je op een originele manier - de verhaallijn is als een menu op restaurant en in elke "gang" komt de lezer contekst en ontbrekende puzzelstukken te weten - het leven van 2 koppels met tienerjongens. De ambitie en de overtuigingen van de ouders bepalen in grote mate hoe omgegaan wordt met een "incident" waar de jongens in betrokken zijn, maar de auteur verrast de lezer met een afloop die enigszins anders is dan wat ik alvast vermoed had. Een ding is zeker : zeg niet te snel dat je iets zus of zo zou oplossen, dat je moreel verplicht bent bepaalde dingen te doen! Voor de mensen van wie we houden zijn velen onder ons bereid veel toegevingen op onze morele principes te doen, zonder dat ze daarom bekeken worden als "slechte mensen". Anderen - hoewel ze mogelijk doorgaan voor mensen zonder scrupules - zijn dan weer in staat zichzelf en hun ambities op te offeren voor de waarheid. Dit verhaal zet mij althans aan tot reflectie, over onze waarden en wanneer we er afstand van lijken te kunnen doen, en hoe we daar verantwoording voor vinden.</text></scrape>