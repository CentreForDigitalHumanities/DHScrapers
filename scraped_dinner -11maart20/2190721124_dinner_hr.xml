<scrape><title>The dinner</title><review_date>Nov 21, 2017</review_date><review_language>hr</review_language><review_id>2190721124</review_id><author>Vanja</author><rating>really liked it</rating><text>VečeraZnanje, 2014.Dva brata, od kojih je jedan visoko rangirani političar a drugi bivši učitelj, i njihove žene sjede za večerom u prestižnom restoranu. Razgovaraju o budućnosi svoje djece, koja su, kako uskoro saznajemo, počinila zločin. Tijekom ove nimalo dosadne večere, od aperitiva do deserta postavljaju se mnoga pitanja vezana uz uski krug ljudi koji sjedi za stolom i u kojem se svi međusobno jako dobro poznaju - od snobizma, prava na vlastite stavove kao i onog koje je njima najvažnije - zaštita obitelji, pa do općih tema poput moralnog djelovanja, posvajanja djece iz Afrike ili ponašanja ljudi na marginama društva. Motivacijske pobude svakog lika su drugačije - političar Serge želi izaći u javnost kako ne bi previše pao u očima birača; njegova žena Babette voli svoju djecu i ne želi da stradaju; Paul se boji da je genetika kriva za postupke svoga sina; a Clarie je majka-lavica koja pošto-poto želi sina slijepo zaštititi. Oba su stajališta - priznati ili poreći, sasvim jasno argumentirana kroz ovaj kratak roman, ali činjenica ostaje da su oni svjesno (i ma koliko to bilo nenamjerno) počinili zločin, za koji bi po svim moralnim i pravnim regulama trebali odgovarati. Osobno mi se ne sviđa način na koji roman završava, iako vjerujem da se takve stvari svakodnevno događaju. Roman je, s druge strane fantastično ispričan - kroz Paulove oči, koji pak pripovijeda kao da se sve to zbilja upravo sada događa. Ne želi navesti nazive restorana, mjesta i sl., kao, da ne bi nekoga doveo u neugodnu situaciju. Ujedno duboko analizira sve svoje postupke, svoju prošlost, kao i pojedine zajedničke događaje iz prošlosti za koje smatra da su ih doveli do ove točke. Ono što mi je veoma zanimljivo jest to da je ovo drugi roman u kratko vrijeme koji sam pročitala a koji govori o mogućoj genetskoj prenosivosti gena za nasilno ponašanje. Slična stvar se obrađuje i u romanu Braneći Jacoba Williama Landaya. Jedino, dok se ovdje svi nekako na kraju slože i gdje ta genetika ipak nije toliko u prvom planu, u Jacobu ta činjenica praktički uništi obitelj.Sva valjda ostaje na tome kako se osoba može nositi s određenom situacijom."Mislim da sada razumije kako neke stvari jednostavno moraju ostati unutar obitelji."</text></scrape>