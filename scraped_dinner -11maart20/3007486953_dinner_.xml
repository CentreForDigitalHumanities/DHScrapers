<scrape><title>The dinner</title><review_date>Oct 10, 2019</review_date><review_language></review_language><review_id>3007486953</review_id><author>Viktor Stoyanov</author><rating>really liked it</rating><text>Една голяма провокация е тази вечеря. Голяма като многоглава ламя с остър език, огнедишаща (подпалваща) и която не си пие хапчетата за anger management, а е оставена на гладна диета от няколко минималистични, но претенциозни парченца сирене. Обичам ситуационната ирония. Това е похват използван и подходящ както за театрална постановка, така и за най-добрите филми. Както споменатия по време на "Вечерята" Уди Алън и неговите филми, така на пръв глед тривиални ситуации ни разкриват нещо по-дълбоко, спотаено на дъното. Всъщност много от сценките ми напомняха на негов филм (на Уди), а езикът на героите (най-вече на разказвача) ме наведе на неизбежен паралел с наскоро напусналия ни Антъни Бурдейн. Когато слушах (да, слушах я "Вечерята" и я препоръчвам за слушане) някои реплики, направо чувах гласа на бунтаря-chef (ако сте гледали "Без резервации", или друго предаване). Но не си мислете, че тук основното блюдо ще са гозбите. Напротив, те са пиперлива добавка към това, което модерното западно общество е сготвило от семейните и обществени ценности. Има и нещо друго. Тук няма добри. Има такива, които с цялото си същество се мъчат да се покажат за добри, но това пък е съвсем друго. За мен това е честно разглеждане на проблемите, без нуждата от носител на положителното, който да ни покаже "как се прави". Имаме едни хора, които стигат до крайности в защитата на децата си тийнейджъри и очаквано до най-големи крайности стигат майките им. Представя ни се един спор и различни трактовки на това - кое е правилно, кое ще е добре за бъдещето на децата. И постъпките на родителите не могат да влезнат в категории като правилно и грешно, макар да могат да се окачествят като криминални, или дори психопатски (както прочетох отзиви). Колкото са психопатични, толкова може да се твърди и че са правдоподобни. Че поведението на всеки един герой е правдоподобно и съществуват реални хора с такова поведение и те не са малко. Обичам разкази, които са честни до болезненост, защото само така се поставят текущи проблеми на масата. Само така може да се търси разрешение. От абсурдните прехвалени ресторанти, до отношението на обществото към клошарите, до бедните африкански деца, до имиджа на политиците, до вкарването на кой да е проблем в рамка, която не го обхваща.Препоръчвам "Вечерята" на инакомислещите, на четящите за съвременни обществени проблеми, на нетърсещите винаги положителна развръзка (за успокоение, че винаги накрая е цветя и рози), на феновете на Уди Алън, и на Бурдейн, на ситуационната ирония. Доколкото знам това е бил международният пробив на Кох, така че ако са Ви допаднали други негови книги - ще посегнете и към тази. П.С. Много съм доволен от новите попълнения в българския каталог на Сторител, така че ако не сте я чели - можете да я намерите там, а аз се стремя да отбелязвам всичко, което е твърде подходящо за слушане. Имам възможност да споделя и удължен 30-дневен тестов период: http://bit.ly/Storytel30freeПриятно слушане / четене и подбирайте разумно следващата си резервация за елитен ресторант. </text></scrape>