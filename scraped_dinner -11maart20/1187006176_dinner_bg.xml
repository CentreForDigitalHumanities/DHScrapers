<scrape><title>The dinner</title><review_date>Feb 01, 2015</review_date><review_language>bg</review_language><review_id>1187006176</review_id><author>Radi Radev</author><rating>really liked it</rating><text>Стилът на Херман Кох е толкова лек, приятен и хумористичен, че силно напомня на начина на писане на Джеръм Клапка Джеръм. Нямам идея дали тази прилика е умишлено постигната, или се е получила чисто интуитивно.В тази книга се описва специална вечеря в прекалено изискан и скъп ресторант. Разказът се води в първо лице от Паул Ломан, брат на бъдещия премиер на Холандия - Серж Ломан.Паул е донякъде натрапчив, когато описва живота на висшето общество. Впрочем тази педантичност е част от един по-дълбок замисъл на автора. Интересна е също така и иронията, обрисуваща живота на много богатите хора. "Видя ли го как сочеше с кутрето си през цялото време? - вметнах аз, докато разтварях менюто."Бих желал да отбележа, че по-голямата част от действието на романа се развива по време на една-единствена вечеря. Иключение са многото ретроспекции, които осветяват подобно на циркови светлини най-тъмните кътчета от живота на заможните.Какво може да направи няколко деца наистина зли? Имам предвид толкова лоши, че да се превърнат в истински чудовища.Пълното пренасищане от всичко е част от отговора. Ако няколко деца са напълно и изцяло задоволени с много, наистина много материални блага, те започват да се чувстват богоизбрани. Освен това те нямат никакви стимули и предизвикателства, които да запълнят ежедневието им. Достатъчно е да си поискат нещо и вече го имат. Другата част от отговора е пълната защита. Ако децата ви още от малки правят многобройни пакости, вие все някога ще ги смъмрите и ще ги накажете нали? И ако никога не им се скарате, дали тези вече почти пораснали деца няма да почустват абсолютно своеволие, усещайки че вече са тотално недосегаеми за всички закони?Лично за мен, писателите, които най-добре умеят да навлизат в умовете на лудите и на престъпниците се казват Дейвид Морел и Томас Харис. Сега уверено мога да причисля към тези автори и Херман Кох.На читателят ще бъдат интересни също така и разликите във финансовите реалности между Холандия и България. Колко могат да си позволят четирима човека за една вечеря? Тази в книгата струва близо петстотин евро заедно с бакшиша. http://radiradev.blogspot.com/2015/01...</text></scrape>