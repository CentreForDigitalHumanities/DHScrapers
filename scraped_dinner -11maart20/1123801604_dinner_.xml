<scrape><title>The dinner</title><review_date>Dec 05, 2014</review_date><review_language></review_language><review_id>1123801604</review_id><author>Ismar</author><rating>liked it</rating><text>Serge i Paul Lohman odlučili su skupa sa svojim suprugama večerati u elitnom nizozemskom restoranu za koji su liste čekanja i po nekoliko mjeseci. To za Serga, kandidata za budućeg premijera, ne predstavlja problem, jer ga poznaju svi pa tako i vlasnik spomenutog restorana.„Sreća ne treba ništa drugo nego samu sebe, nju ne treba procjenjivati“.Tako niko od osoblja restorana ne bi mogao procjeniti da Paul, bivši profesor historije, i njegova žena Claire vode samo prividno sretan brak. Osim što prezire okupljanja sa svojim bratom i njegovom ženom Bernadette, Paula izjeda sumnja da njegov petnaestogodišnji sin Michel ima tajnu za koju on ne zna. Njegove sumnje postaju još veće nakon što na sinovom mobitelu pronalazi video sumnjivog sadržaja.„Bi li miris sreće što sam ga udahnuo iz ženine kose još mirisao samo poput sreće, a ne, kao sada, poput neke daleke uspomene – kao miris nečega što se može samo tako izgubiti?“Serge i Babette vode bračni život koji je neprestano pod lupom javnosti. Oni čak povlače poteze koji bi ih u javnosti prikazali kao sretan i stabilan par. Tako je i usvajanje Beau-a tinejdžera iz Burkine Faso, pored dvoje rođene djece koju imaju, za Sergea samo izljev očinskog instinkta, a ne skupljanja poena kod glasačkog tijela. Crvenilo u Babettinim očima na samom početku večere dovoljan je pokazatelj Paulu da u njihovom braku nije sve onako kako bi trebalo biti.„Tako sam ja ponekad gledao na život, kao na toplo koje se sve više hladi. Znao sam da moram jesti, inače bih umro, ali bio sam izgubio apetit.“Ono što je na nizozemskoj televiziji prikazano kao najozbiljniji delikventski zločin- napad na beskućnicu koja se našla pored bankomata sa koga su dva mladića pokušavala podići novac zapalivši prazan kanister benzina i tako usmrtivši spomenztu ženu, moglo bi prekinuti delikatesni slijed večere već za vrijeme glavnog jela, ali i ugroziti život i karijere ovih bračnih parova. Cijela država je vidjela snimke nadzorne kamere, ali samo je ovo četvoro ljudi na njima prepoznalo vlastitu djecu.Šta će učimiti? Da li će na kraju sigurnost vlastite porodice nadvladati u nesigurnoj trci za vlastitim ambicijama? Da li je pametno usvojiti dijete onda kada imate i vlastito?Ovo je prvenstveno psihološki „triler“, prvenstveno roman ličnosti, u kome je zločin samo pozadina koja vas tjera da čitate sve do kraja. Tu se više postavlja pitanje povjerenja. U jednom trenutku više nije bitno vjerujete li vi svojoj djeci. Važnije je premotati film unazad i zapitati se da li ste ikada učinili nešto na osnovu čega bi vam djeca ukazala povjerenje u ključnim trenucima.„ Večera“ me svojim konceptom (aperitiv, predjelo, glavno jelo, desert i napojnica) više podsjeća na pozorišnu predstavu nego na roman. Unutar sebe dotiče se rasizma i genetskih poremećaja, nečega u čemu bi većina nas voljela učestvovati samo dok se ne spusti zavjesa. Za mene lično je ovo dobar roman. Ne odličan, zahtjevao je samo jedan vikend da bude pročitan. Sve u svemu, ne žalim.</text></scrape>