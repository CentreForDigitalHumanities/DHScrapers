<scrape><title>The dinner</title><review_date>Apr 30, 2016</review_date><review_language>nl</review_language><review_id>1625624035</review_id><author>M. DG.</author><rating>liked it</rating><text>“Het diner” begint als een rustig verhaal. Men mag niet te veel spanning verwachten in het begin . Twee echtparen spreken af om samen te gaan eten in één van de betere restaurants. Ze willen het één en ander bespreken wat hun zonen betreft. De lezer begint zich stilaan af te vragen wat de kern van het verhaal is. Het boek omvat zes hoofdstukken beginnend bij het aperitief en eindigend bij de fooi. De gekende politicus Serge Lohman en zijn echtgenote Babette hebben twee zonen Rick en Beau ,geadopteerd en afkomstig uit Burkina Faso. Paul , broer van Serge , en Claire hebben een zoon Michel. Stilaan zal de lezer het verhaal willen verder lezen omdat men wil te weten komen wat de draad in het verhaal is. Rick en Michel zijn betrokken bij de dood van een zwerfster. Beide ouders hebben hun zonen herkend op de videobeelden die uitgezonden werden op de televisie. Wat zal een ouder doen? Hun eigen kind aangeven of gewoon verder gaan met de gedachte dat men nooit de daders zal kunnen opsporen .Waarom de ouders eigenlijk in een restaurant afspreken wordt niet duidelijk in het boek weergegeven. Voor zo’n feiten zou men eerder thuis afspreken want in een restaurant kunnen anderen delen van het gesprek opvangen. Tijdens de verschillende gangen stoort Paul zich enorm aan de gerant die met zijn pink alle gerechten aanwijst die geserveerd worden. Naarmate de avond vordert , weet de schrijver een mysterieuze tint te geven aan de verschillende personages. De lezer krijgt ook te maken met stukken uit het verleden die een beetje klaarheid scheppen over de personen in kwestie. Ondertussen is men te weten gekomen dat Paul een ziekte heeft met woede-uitbarstingen als gevolg. Heeft zijn zoon deze ziekte geërfd? Dit psychologische verhaal werkt zeker op de moraal van de lezer. Hoe dit verhaal eindigt , wil ik graag voor de nieuwsgierige lezer stil houden. Er wordt vaak gezegd dat de lezer honger moet krijgen naar wat volgen zal. In dit boek slaagt de schrijver zeker in zijn doel.Voor diegenen die van zo’n boeken houden , raad ik het zeker aan . Persoonlijk vind ik het een minder aangenaam boek en het is ook niet mijn genre . Ik vind het boek te langdradig en verwarrend met de flashbacks . </text></scrape>