<scrape><title>The dinner</title><review_date>Mar 07, 2017</review_date><review_language>th</review_language><review_id>1877519854</review_id><author>Mango</author><rating>liked it</rating><text>"Happy families are all alike, every unhappy family is unhappy in its own way" ประโยคเปิดจาก Anna Karenina ถูกเอามาใช้โควตในเรื่องนี้เองแบบเสร็จสรรพ ท่าทีของ The Dinner บ่งบอกตั้งแต่หน้าแรกแล้วว่านี่เป็นเรื่องของ unhappy families แน่นอน เหลือแค่รอลุ้นว่าความฉิบหายจะถูกเปิดโปงออกมาด้วยวิธีไหน.The Dinner เล่นไปตามคอนเซปต์ของการกินอาหารแบบ full course อย่างจริงจัง พาร์ทแรกของหนังสือคือ Apeitif เครื่องดื่มเรียกน้ำย่อยที่มักทำหน้าที่ละลายน้ำแข็งของเหล่าสมาชิกที่เพิ่งมาร่วมโต๊ะ หรืออุ่นเครื่องว่าการมาพบปะครั้งนี้จะพาบทสนทนาไปในทิศทางไหน ถัดไปคือ Appertizer อาหารเรียกน้ำย่อย ซึ่งแท้จริงแล้วมีหลักการแอบแฝง เพื่อถ่วงเวลาอ้อยสร้อยสำหรับเตรียม Main Course ให้นานที่สุด เป็นจังหวะฟันกำไรของร้านอาหารที่เปิดช่องให้เครื่องดื่มของทุกคนพร่องลง เพื่อที่จะได้เปิดไวน์/แชมเปญ/เหล้าขวดใหม่ ก่อนจะฉุกคิดได้ว่า Main Course ยังมาไม่ถึง การวางแพทเทิร์นแบบนี้เล่นกับจังหวะการอ่านของเราเหมือนกัน เราผ่าน 2 พาร์ทนี้ไปแบบรวดเร็วและเพลิดเพลินมาก เริ่มจูนติดกับ Paul Lohnman อดีตครูประวัติศาสตร์ คนเล่าเรื่องทั้งหมดในนิยายเล่มนี้ที่ตลอดเวลาใช้น้ำเสียงกระแนะกระแหนพี่ชาย Serge Lohnman นักการเมืองที่ลงสมัครชิงตำแหน่งประธานาธิบดีเนเธอร์แลนด์ในอีก 7 เดือนข้างหน้า ไม่ว่าจะเป็นการเลือกร้านที่ 'คนทั่วไป' ไม่อาจเอื้อม เพราะต้องจองล่วงหน้าถึง 7 เดือน หรือท่าที welcome เป็นมิตรกับสายตาชื่นชม-ใคร่รู้ของคนในร้าน พ่อครัว และบริกรตลอดเวลาคู่สามีภรรยาตระกูลโลห์มานจาก 2 ครอบครัวต่างรู้ว่าการพบปะครั้งนี้คือการมาถกกันถึงปัญหาของลูกๆ ตัวเอง เรารู้ว่ามีอะไรเลวร้ายเกิดขึ้นกับเด็กๆ 2 บ้านนี้แน่นอน แต่ไร้ทิศทางจะเดาออก จนกระทั่ง Main Course เริ่มเสิร์ฟ แต่ก็ตามประสาร้านหรูที่อาหารจานหลักมักถูกจัดวางไว้ตรงกลาง อ้างว้างด้วย space สีขาวแวดล้อม กว่าพอลจะพาเราไปและเล็มเครื่องเคียง กว่าจะไปถึงชิ้นเนื้อชุ่มฉ่ำ ท้องไส้ของเราก็เริ่มปัดเป๋ ความอิ่มจากอาหารเรียกน้ำย่อยเริ่มออกฤทธิ์ จนดื่มด่ำกับอาหารจานหลักไม่เต็มที่ เราเริ่มมองเห็นว่าปัญหาของ 2 ครอบครัวตระกูลโลห์มานคืออะไร Main Course ของเล่มนี้คือการเปิดเผยทั้งหมดว่าลูกๆ ของ 2 บ้านเล่นแผลงๆ อะไรไว้ แต่มันก็พาไปสู่ความรู้สึกกลืนไม่เข้าคายไม่ออก ทว่า ยังจบไม่ได้ เพราะมี Dessert คอยท่าอยู่ นั่นเพราะยังมีความจริงอีกเรื่องหนึ่งที่ถูกซ่อนไว้ตั้งแต่ต้น และเราเชื่อว่าใครก็ตามที่อ่านเล่มนี้ได้เผลอตายใจ เข้าข้างใครไปแล้วแบบผิดฝาผิดตัว เหมือนถูกมอมเมาด้วย Aperitif ตั้งแต่ต้นDessert เลยไม่ได้เป็นบทก่อนลาแสนหวานสำหรับเรื่องนี้ แถมยังไม่มีใครบนโต๊ะสั่งของหวานเลย นอกจากเซิร์จแม้ว่าเซิร์จจะเป็นผู้ชายประเภทที่ใส่ใจที่มาที่ไปของอาหารการกิน เลือกเมนูของคาวอย่างพิถีพิถัน แต่พอลระบุชัดว่าเซิร์จกลับนิยมชมชอบของหวานที่เรียบง่ายที่สุด เมนูที่เซิร์จเลือกสั่งคือ Dame Blanche เมนูง่ายๆ ที่ไม่ควรค่าจะสั่งกินในร้านหรู เพราะมันเป็นแค่ไอศครีมวานิลลา โปะวิปครีม ราดช็อกโกแลต แต่นั่นแหละคือสิ่งที่เรามองข้าม... Claire Lohman ภรรยาของพอลคือของหวานจานนี้ แคลร์ยังคงเป็นผู้หญิงยิ้มเย็นเหมือนที่พอลปูให้เรารับรู้ไว้ตั้งแต่ต้น เราไม่รู้สึกว่าแคลร์ปะทะกับใครใดๆ ออกจะเป็นฝ่ายสนับสนุนให้เรื่องจบลงด้วยดีด้วยซ้ำ แต่เมื่อพาร์ทนี้ดำเนินไป แคลร์ค่อยๆ เผยความเป็น Amy Dunne จาก Gone Girl ที่รวมร่างกับ Eva Khatchadourian คุณแม่ผู้ไม่ยี่หระจาก We Need to Talk About Kevin อย่างเหมาะเจาะ ความหวาน ความธรรมดา การไม่ฉกฉวยจังหวะเป็นตัวเด่น สอดคล้องกับการค่อยๆ ละลายของไอศครีมในจาน เข้าผสมกับครีม ผสานช็อกโกแลตไซรัปจนเละเทะไปหมดนั่นแหละคือหน้าที่ของแคลร์ เป็นการปะทะอย่างอ้อมค้อมหวานเย็นระหว่างแคลร์กับเซิร์จที่อีกฝ่ายไม่เฉลียวใจแต่อย่างใดว่าเวลาที่อ้อยอิ่งพูดคุยได้ทำให้ทุกอย่างเละตุ้มเป๊ะไปหมด โยงใยไปสู่ Digestif เครื่องดื่มแอลกอฮอล์ปิดท้ายที่กล่อมเราจนมึนเมาสับสนว่า อะไรกันแน่ที่ข้ามหูข้ามตาเราไป บ้านไหนกันแน่ก้าวข้ามเส้นมากกว่ากัน ใครกันแน่ที่อยู่เบื้องหลังความเลยเถิดของเด็กๆ จนมาไกลขนาดนี้ และปีกของพ่อแม่สยายไปได้กว้างขนาดไหนเพื่อปกป้องลูก..คิดว่าก็เคยเจอลูกเล่นจำพวก unreliable narrator มาพอสมควรแล้วนะ แต่สำหรับเล่มนี้มันมีความก้ำกึ่งบางอย่างที่ต่อให้เรื่องเปิดเผยแล้วว่าคนนั้น unreliable ยังไง แต่เราก็ยังไม่สบายใจ เพราะมี unreliable narrator ยิ่งกว่าซ่อนอยู่ข้างหลังและมันทรงพลังมาก เพราะตัวละครนี้ไม่ได้เล่าเรื่องเองด้วยซ้ำ แถมยังมีจังหวะโผล่ให้เรารู้สึกถึงตัวตนแค่ 20 กว่าหน้า เหมือนเวลาที่เราร่วมโต๊ะกับคนกลุ่มใหญ่ แน่นอนว่าถ้าไม่จัดสรรจังหวะการกินให้ดี ส่วนใหญ่มันคือการบริโภคเกินจุดอิ่ม แต่กว่าจะรู้ตัว ยับยั้งได้ทัน ฉุกคิดว่าอะไรบ้างที่ใส่ลงท้องไป เราก็เลยเถิดมาจนถึงตอนเรียกเช็กบิล และกลับบ้านไปด้วยความรู้สึกผิดแล้ว.หลายครั้งที่เราคิดว่าตัวเองแตกต่างจากคนอื่นในครอบครัว เชื่อว่ามีแค่ dna เท่านั้นที่ผูกติดความคล้ายคลึงไว้ แต่หลายครั้งมันก็พิสูจน์ได้ว่าวิธีคิดกับความเชื่อฝังหัวบางอย่างก็ถ่ายทอดถึงกันโดยไม่รู้ตัว พี่น้องโลห์มานไม่ได้ต่างกันเชิงความคิดแม้แต่น้อย แค่ทั้งคู่มีวิธีปฏิบัติต่อโลกต่างกัน คนนึงรับเด็กจากเบอร์กินาฟาโซมาเป็นลูกบุญธรรม เพื่อสร้างภาพลักษณ์งดงาม ส่วนอีกคนเลือกยัดเยียดความหยามเหยียดชนชาติอื่นแบบอ้อมๆ ผ่านประวัติศาสตร์สงครามโลก ไหนจะความคล้ายคลึงระหว่างพ่อลูกที่ยิ่งแซะลงไป ก็ยิ่งพบระบบความคิดเรื่องความรุนแรงที่ดำรงอยู่ในคอนเซปต์เดียวกัน ต่างกันก็เพียงช่วงวัยที่ทำให้มีวิธีตอบสนองต่างกันก็เท่านั้น.หรือจริงๆ แล้ว happy families ก็คือ unhappy families ที่ปกปิดความด่างพร้อยได้แนบเนียนมากนั่นแหละมนุษย์อ่อนไหวต่อการถูกเปรียบเทียบมากเกินไป เมื่อไหร่ก็ตามที่เราพยายามสร้างมันให้เป็น happy families ก็เพราะเราสะดุดเจอต้นตอที่จะทำให้มันกลายเป็น unhappy families ได้ง่ายดาย เพียงแต่บ้านไหนกันแน่ที่จะกลบปิดความไม่สมบูรณ์แบบได้มิดชิดกว่ากัน</text></scrape>