<scrape><title>The dinner</title><review_date>Apr 15, 2014</review_date><review_language>nl</review_language><review_id>911112869</review_id><author>Julie Mestdagh</author><rating>really liked it</rating><text>"Het diner" van Herman Koch, een boek dat ik nooit zelf zou hebben gekozen. Maar toen een vriendin met héél verschillende leesstijl vermeldde dat ze het vreselijk vond en een andere vriendin, met een vrij gelijklopende leesstijl, het een aanrader vond, heb ik het toch maar ter hand genomen. Spijt van deze beslissing heb ik niet. Al weet ik nog steeds niet goed wat ik van dit boek moet vinden. Het is inderdaad vreselijk. Daar moet ik vriendin 1 gelijk in geven. Maar dan het soort vreselijk dat intrigeert. Het verhaal is zodanig verschrikkelijk, dat je toch wil weten hoe het afloopt. Hoe onmenselijk het gebeurde ook, tegelijkertijd zijn de reacties die erop volgen, de bijhorende dilemma's even menselijk. Niet goed te keuren. Wel mensenlijk. Maar vooral vreselijk dus. Dat wil ook zeggen: vreselijk grappig. De rode draad in het verhaal is immers een diner in een poep-chique "m'as tu vu" restaurant, waar je 7 keer teveel betaalt voor je eten en je 7 maand op voorhand moet reserveren. Het ene koppel betreft een kandidaat premier en zijn vrouw (dat de keuze van het restaurant de zijne was moge duidelijk zijn), het andere koppel zijn "gewone" broer en echtgenote die een absolute bloedhekel hebben aan het hele "chichi" gedoe. Aangezien ik mezelf ook tot die laatste categorie reken, kon ik de droge, humoristische beschrijvingen van het - excuse my vocabulary - bekakte chique gedoe geweldig smaken. Hoe herkenbaar ook allemaal. Kortom, ik heb dus eigenlijk ontzettend genoten van het boek, hoewel het inderdaad vreselijk was. Conclusie: beide vriendinnen hadden gelijk! Scène wanneer de ober uitgebreid uitleg geeft over de geserveerde maaltijd:"Dit is warme geitenkaas met pijnboompitjes en walnootsnippers". De hand met de pink (van de ober) bevond zich boven mijn bord. Ik onderdrukte de aanvechting om 'Dat wéét ik, want dat is precies wat ik heb besteld" te zeggen".…Over Babette, de echtgenote van de kandidaat premier die eigenlijk meer ruzie maakt met haar man dan iets anders:"… En toch kon ik me soms niet aan de indruk onttrekken dat het allemaal toch veel simpeler lag, dat Babette gewoon ergens op had ingetekend, op een leven aan de zijde van een succesvol politicus, en dat het zonde was van alle geïnvesteerde tijd om er alsnog mee op te houden: zoals je een boek voorbij de helft niet meer weglegt maar met tegenzin uitleest, zo was zij bij Serge gebleven - misschien dat de ontknoping nog iets zou goedmaken.</text></scrape>